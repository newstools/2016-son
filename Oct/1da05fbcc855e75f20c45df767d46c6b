’N BAAISE broer en suster beskryf die Zahban- militêre tronk in Jeddah, Saoedi-Arabië, as hel op aarde en hul grootste nagmerrie. Huda (34) en Waliyullah Desai (28) vertel in ’n onderhoud met Son op Sondag hulle is 11 maande lank in dié gevangenis aangehou. Hulle is laas week vrygelaat en het Maandag in die Baai aangekom. Hul ander broer en suster word steeds daar aangehou. Die tronk is in die middel van ’n woestyn in Saoedi-Arabië en het sowat 60 000 gevangenes. “Dit is ’n politieke en terroriste-tronk,” vertel Huda. Volgens Waliyullah het iemand ’n verslag oor die vier sibbe na die Saoediese ambassade gestuur. “Iemand het hulle ingelig dat ons gevaarlik is en by terrorisme betrokke is. Dit is onwaar.” Waliyullah voeg by die Saoediese ambassade het hulle nooit meegedeel wie die valse inligting aan die owerhede gestuur het nie. Al vier sibbe is op 22 November 2015 op verskillende plekke in Saoedi-Arabië in hegtenis geneem. Op dié oggend was Waliyullah en sy broer, Waseeullah, besig met finale voorbereiding vir die eksamen. Waliyullah verduidelik hulle het in ’n slaapsaal by die universiteit gebly. “Skielik het tussen 60 en 70 soldate by ons plek ingestorm en bomme en plofstof in ons woonstel gesoek. Niks is in ons woonstel gevind nie.” Waliyullah en Waseeullah is toe ondervra. “Hulle het belowe die ondervragingsessie sal net ’n kwartier duur. ’n Kwartier? Vandag is dit dan al 11 maande later!” Waliyullah en Waseeullah het vier dae in ’n Medina-tronksel geslaap. Daarna is hulle in ’n mobiele tronksel na Zahban gestuur. “Ons bene was vasgeketting op pad soontoe. Vir 53 dae was ons alleen in isolasie. Ek moes ál my klere uitrek. “Hulle het alles gevat – selfoon, geld, alles, en het my net tronkklere ­gegee.” Waliyullah sê hy is in ’n stadium ge-torture. “ ’n Mens mag nie praat nie en omdat ek hulle iets gevra het, is ek vir vier dae na ’n yskoue kamer toe gestuur.” Huda vertel sy was ’n Engels-onderwyseres in Saoedi-Arabië. Toe Huda daardie oggend by haar woonstel uitstap, het haar hele lewe plotseling verander. “Die polisie het in my rigting gestap. Ek is in ’n mobiele tronksel na die Zahban- militêre tronk gery. “Vir twee maande moes ek alleen in ’n tronksel sit,” vertel sy. Nadat sy oor en oor ondervra is, het Huda en haar suster, Yumna, ’n sel gedeel. “Daar is kameras in alle selle. Die badkamers het geen deure nie. “Die eerste sel waarheen hulle ons gestuur het, was vieslik. “Die badkamers was vuil en die reuk was aaklig.” Die susters is daarna na ’n ander sel verskuif wat geen badkamerdeur gehad het nie. Waseeullah en Yumna word steeds in die tronk aangehou en die Desai-familie het tot dusver niks gehoor nie. 