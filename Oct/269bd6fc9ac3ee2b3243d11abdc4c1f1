SO ASOF hulle nie klaar op hul rims is nadat ’n verwoestende brand hul huise vernietig het en hulle nou buite slaap nie, gaan die grond waarop hulle gewoon het, nou verkoop word. Dit is wat die vier gesinne van Goliath Estate in Kraaifontein nou deurmaak nadat hul tuiste sowat twee weke gelede afgebrand het. Die gesinne het onlangs van die Stad Kaapstad se rampbestuur verneem dat hulle nie nuwe strukture kan oprig nie. Een van die erfgename, Mariam Khan, het glo kapsie gemaak. Volgens een van die slagoffers, Carmelita Petersen, wil Khan nie hê hulle moet meer daar woon nie. Khan het glo die Stad gedreig dat sy hom hof toe sal sleep, sê Petersen. Petersen, wat al sowat vyf jaar daar bly, sê sy kan dit nie verstaan nie oor hulle R600 per maand huur aan Khan betaal het. Maar Petersen erken dat sy nog nie vanjaar huur betaal het nie oor Khan glo nie haar geld kom “collect” het nie. Petersen sê: “Ek slaap nou by my vriendin, maar dis reeds so vol, jy kan jou nie eens roer nie.” By Son se besoek het nog ’n slagoffer, Anna Adams, wat al twee weke buitekant slaap, siek geraak. Adams het opgegooi en daar het bloed by haar neus uitgekom. Adams sê wanneer sy en haar boyfriend soggens wakker skrik, is hulle stokstyf van die koue. Adams sê: “My vriend het ’n probleem met sy niere.” Toe Son Khan vir kommentaar nader, het sy gesê as dit van haar afgehang het, sou sy die mense laat bly het. Maar volgens Khan is sy nie die enigste erfgenaam nie en wil een van die ander erfgename hê die grond moet verkoop word. Khan sê: “Die Stad het my gevra of hulle vir die mense plekke kan opsit, maar ons prokureur het geweier. “Ek kry die mense jammer, maar hulle betaal nie eens om daar te bly nie. “Toe my ma nog gelewe het, het hulle maar hier en daar ’n R50 of ’n R100 gegee, maar hulle was veronderstel om R350 te betaal. “Ek voel jammer vir my twee familielede wat op die grond bly, maar hulle betaal ook nie.” Volgens Khan sukkel sy om by te bly met die munisipale rekening en moet sy dit uit haar eie sak betaal. Die Stad se mayco-member vir menslike nedersettings, Benedicta van Minnen, het bevestig dat hulle nie bou-pakkette aan die mense kan verskaf nie oor hulle op privaat grond woon. Van Minnen sê Khan het nie toestemming daarvoor gegee nie. 