DIE voormalige paaltjie­wagter van die Proteas, Thami Tsolekile, het gister vlugtig in die Goodwood-landdroshof verskyn. Tsolekile (35) staan tereg op ’n aanklag van aanranding nadat hy na bewering ’n skoolseun (14) geklap het. Dis omdat die laaitie sy kar op 7 September naby die Hoër­skool Pinelands glo met klippe bestook en hom uitgevloek het. Tsolekile, wat oorspronklik van Langa is, is onlangs vir 12 jaar uit alle krieketbedrywighede geskors. Dis omdat hy en vier ander spelers in 2015 betrokke was by wedstrydknoeiery in die RamSlam T20-reeks. Hy was toe die kaptein van die Highveld Lions in Johannesburg. Die saak is tot 24 Oktober uitgestel. Tsolekile is vrygelaat op waarskuwing. 