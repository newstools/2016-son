DIE gewelddadige optogte vir gratis tersiêre onderrig het gister landwyd voortgeduur. Die polisie het by die Kaapse Skiereiland-Universiteit vir Tegnologie (KSUT) met die betogende studente gebots. Die cops het hul hande vol gehad met honderde betogers op veral Bellville en Kaapstad se kampusse. Hulle het rubber­koeëls, skokgranate en traangas gebruik om die studente uiteen te dryf. Die studente het vroeër klasse ontwrig en daarna byna die administrasiegebou op die Bellville-kampus bestorm. Hulle het geëis dat die rektor, dr. Prins Nevhutalu, moet uitkom om hulle toe te spreek. Hy het egter nie uitgekom nie. Die cops het opgedaag en met rubberkoeëls op hulle losgebrand. Die private sekuriteitsbeamptes het een van die betogers met pepersproei gespuit voordat hulle hom geskop en met knuppels bygekom het. Die polisie het daarna van woning na woning beweeg op soek na die vermeende betoging-leiers. ’n Paar van die betogers is in hegtenis geneem. ’n KSUT-woordvoerder, Lauren Kansley, het bevestig sowat 1 000 betogers het op die Bellville-kampus met die polisie gebots. Dit is ondanks die ooreenkoms dat klasse gister hervat sou word. Die bestuur was gister laat steeds in ’n vergadering om oor die pad vorentoe te besin. Intussen het betogers klasse by die Universiteit van die Witwatersrand (Wits) gister weer ontwrig. EWN berig die polisie het skokgranate en rubberkoeëls gebruik om die studente uiteen te dryf. Wits se studenteraad sê in ’n verklaring die bestuur was onverantwoordelik om sonder ’n ooreenkoms met klasse voort te gaan. Die verklaring lui: “Ons weet nou die bestuur het nou die regering se kant gekies en besluit om sy gatekeepers te wees vir ’n onregverdige status quo. “Ons sal met ons struggle vir vrye, kwaliteit- en decolon­ised onderrig voortgaan.” Alle polisiemedia-navrae word nou deur die SAPD se nasionale mediasentrum gehanteer. Die nasionale polisiewoordvoerder, brig. Sally de Beer, het bevestig vier betogers is op die Mowbray-kampus gearresteer en sewe op die Bellville-kampus. 