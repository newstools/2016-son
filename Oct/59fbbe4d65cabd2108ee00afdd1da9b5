VIER jaar gelede was hy werkloos. Vandag is hy so ’n suksesvolle kunstenaar dat ’n paar van sy werk selfs in huise oorsee pryk. “Ek het nie meer ’n werk gehad nie en sommer net eendag ’n draadkar gemaak,” sê Ashton Sauls, ’n messelaar van Cradock. “Ek het mooi by die ouens in die Michausdal- omgewing geleer en kort voor lank het ek dié onderneming begin. “Ek het egter nooit kon dink dit sou so ’n florerende besigheid word nie,” voeg hy by. Sauls en ’n paar ander mans spandeer hul tyd om elke denkbare voorwerp – van karre, fietse en waaiers, tot voëlhokke, posbusse en muurversierings – van draad te maak. “Die kunswerk lok gereeld toeriste en ons het al werk aan mense van onder meer Nederland, Duitsland en Frank­ryk verkoop,” sê Sauls trots. Daar kom ook glo gereeld bestellings vir troues en paarties uit ander dorpe en veral Kaapstad. Hy sê: “Daar is ’n korrespondent in die Kaap wat die bestellings vir ons neem en deurstuur. “Om met my hande te werk is vir my wonderlik en ek geniet elke oomblik daarvan. “Ek het altyd geglo as jy nie gelukkig is met die werk wat jy doen nie, dan is dit nie vir jou nie, maar dit laat my goed voel om dié draadvoorwerpe te maak.” Sauls sê hy kry baie ondersteuning van sy vrou en drie seuns. “Hulle is baie trots op my, maar my kinders is slim, hulle soek net sakgeld as hulle my sien,” sê hy laggend. “Maar ek sal dié werk vir niks in die wêreld verruil nie.” 