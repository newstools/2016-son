NIGEL Plaatjies, wat saam met sy oom van die moord op die skrywer Winnie Rust aangekla word, het Vrydag vertel wat volgens hom die dag van haar dood gebeur het. Hy het in die landdroshof in Wellington oor die meriete van die saak gepraat in sy aansoek om borgtog. Nigel (19) en sy oom Johannes Plaatjies (34) loop hof op klagte van roof met verswarende omstandighede en moord. Die twee het na bewering op 11 Mei by Winnie Rust (77) se huis ingebreek. Haar man, dr. Manie Rust (84), het haar vasgebinde lyk later ontdek. Nigel het in ’n stampvol hof getuig hy het nie die misdaad help beplan nie. “Ek het ook geen motief gehad om dit te doen nie. Sy was goed vir my en ek wou haar nie seermaak nie,” het hy in die hof gesê. Volgens Nigel het hy die oggend na die gym in Wellington gegaan en daarna twee keer gedraf om die Perdeskoen, ’n draaipad in die gebied. “Ek het toe daarna na Rust se huis geloop. Ek het 14:00 ’n afspraak met haar gehad. Ek het my leerlinglisensie geslaag en sy sou my help met bestuurslesse.” Hy het getuig hy het ná 14:00 by haar huis aangekom en “soos gewoonlik” die voordeurklokkie ­gedruk. “Toe sy nie afkom nie, het ek omgegaan na die kombuis-kant en daar het iemand met ’n vuurwapen uitgekom en gesê as ek alarm maak, sou hulle my iets aandoen.” Nigel het gesê die man, wat aan hom onbekend is, het hom aan die regterskouer gegryp en hom in die kombuis gedwing. “In die kombuis het ek gesien dat Johannes Rust vasgehou het en daar was nog twee ander mans wat ek nie ken nie. “Twee van hulle het vuurwapens gehad en een het ’n mes gehad.” Hy het gesê een het geskree dat hulle hom moet “vrek maak”. “Maar ’n ander het gesê ek moet hulle eers help. Die man het ’n vuurwapen in my sy gedruk en my geforseer na bo.” Nigel het getuig hy is op gevat na die boonste verdieping, waar hulle Manie gesien slaap het. “Hulle het twee laptops, haar handsak en foon gevat.” Nigel het gesê toe hulle weer onder kom, het Rust op die vloer gelê en Johannes het haar in die kombuis vasgebind. “Johannes het die gasstoof oopgedraai en ’n kers aan die brand gesteek.” Volgens hom het Johannes Rust se twee ringe gevat. Nigel het getuig hulle het ook Rust se twee bankkaarte gevat en ’n papiertjie met die PIN’s by hulle gehad. “Daarna het hulle my uitgevat en met die vuurwapen geforseer na ’n blou taxi met ’n Montagu-registrasie wat naby die huis gestaan het. Johannes bly in Montagu. “Ons is daarna na die Nedbank oorkant die polisiestasie in die dorp om geld uit haar rekening te trek. Hulle het my van die PIN’s voorsien wat op die blaadjie was.” Nigel het getuig die mans het hom gedwing om drie onttrekkings uit haar rekening te maak terwyl Johannes Rust se een ring by ’n winkel gaan verpand het. Volgens hom moes hy R6 000 onttrek. Nigel het gesê hulle is daarna na die Paarl, waar hy deur Johannes gedwing is om klere, skoene en kruideniersware te koop. “Hulle het gesê as ek nie help nie, sal my ma en sussie doodgemaak word.” Volgens hom het Johannes ’n vuurwapen by hom gehad terwyl hulle in die winkels was. “Hy het my later naby Shah’s Corner-winkel gaan aflaai en my R2 200 kontant gegee en ’n foon en musiekboks en klere. “Ek wou dit nie hê nie, maar hy het my geforseer sodat ek niks kan sê nie.” Hy het gesê hy het ál die goed aan die speurders gegee. Daardie aand het die speurders hom vir ondervraging kom oplaai. “Hulle het my gesê as ek die waarheid praat, sal hulle my huis toe laat gaan.” Hy het twee verklarings afgelê. Nigel het getuig die polisie het met ’n verklaring voortgegaan, al het hy gesê hy wil regsadvies kry. Hy het egter steeds ’n lang en inkriminerende verklaring afgelê. 