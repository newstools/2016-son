’N BITTER familietwis oor ’n gestremde kind het al in die hof gaan draai en kan ’n familie nou selfs agter tralies laat beland. Aan die een kant is daar die Cupido-familie van Belhar in wie se sorg die erg gestremde Shae Cupido (5) is. Clive en Levona Cupido is die oupa en ouma van Shae, en kyk al sedert haar geboorte na haar. Hul dogter, Candice, was ’n jonge 16 jaar oud toe sy Shae se ma geword het. Shae ly aan glisienensefalopatie, ook in Engels bekend as nonketotic hyperglycinemia (NKH). Net 30% van haar brein werk en haar liggaam verwerp proteïene. Aan die ander kant is Shae se ander oupa en ouma, wat reeds ’n drie jaar lange stryd voer om toegang en besoekregte tot hul kleinkind te verkry. Rowan Fortuin was net 14 jaar oud toe hy Shae se pa geword het. Die landdroshof in Bellville het hulle in April toegang en beperkte besoekregte toegestaan, maar die Cupido-familie het aansoek om appèl gedoen. “Ons respekteer die regte van Shae se pa om deel van haar lewe te wees, maar ál wat ons vra, is – kom na die paartie toe as dit kom by haar siekte,” verduidelik oupa Clive Cupido. “Vandat sy by hulle besoek aflê, gaan Shae se gesondheid agteruit. “Sy is nie gewoond aan hulle nie. Sy moet elke twee ure eet, so ons pak die nodige kos in, maar van die bakkies kom nog vol terug. “Shae huil baie as sy terugkom, so ons is bekommerd. Dis ’n seld­same siekte. Sy is een van net drie kinders in die land met dié sieke.” Ouma Levona Cupido sê: “Hulle weet nie hoe om vir haar te sorg nie, so ons sou verkies dat hulle eers stadig deel van haar lewe word en leer van ons. “Shae eet deur ’n pyp. Ons weet hoe om haar te was. Sy kry fits. Sy kan nie enige medisyne gebruik nie. Haar siekte is baie ingewikkeld. “Ons het ook maar mettertyd geleer hoe om na Shae te kyk,” sê Clive. “Ons het voorgestel dat haar ouma dalk in die week ’n paar ure kom en tyd spandeer met Shae, maar sy het nie op daardie voorstel gereageer nie,” sê hy. Shae moes dié naweek vir die eerste keer ’n volle naweek by haar pa en sy familie spandeer, maar haar ma, Candice, het besluit dat sy nie die kind gaan stuur nie. “Ek kan dit nie aan my kind doen nie. Ek is haar ma. “Ek kan sien wat dit aan haar doen. Enigiets kan gebeur,” sê Candice. Levona voeg by: “Hulle het toe ’n klomp boodskappe gestuur. Eerste om te sê dat hulle net vir Shae die Saterdag tot Sondag gaan kom haal. Toe weer dat hulle vir Shae net vir ’n paar uur kom haal. “Toe Saterdag kom, toe kom hulle en ons het toe gesê dat ons haar nie kan stuur vir oorslaap nie. “Toe dreig hulle om die polisie te gaan haal.” Die Cupido-familie sê hulle maak hulle gereed vir die tronk. Shae se pa, Rowan, sê hy is onkant gevang en verkies dat sy ma reageer. Sy ma, Merle, sê: “Ek het geen kommentaar nie. Daar is ’n hof­bevel. En ál dié ongegronde bewerings is in die hof verkeerd bewys.” 