SHOPPERS se inkopietyd is gister amper kortgeknip toe ’n taxi in ’n mall vasploeg. Dié wit Quantum-taxi wat in die parkeerarea van die Airport-inkopiesentrum in Belhar te lande gekom het, het gelukkig geen passasiers ingehad nie. Die taxi-bestuurder wat die Delft-Kaapstad-roete ry, was op pad Delft toe, toe hy op die Stellenbosch arterial-pad beheer oor die taxi verloor het. Buiten die bestuurder wat beseer is, was die taxi-guard­jie, Oshwin Davids (18), gelukkig genoeg om geen beserings op te doen nie. Toe Son Davids (18) vir kommentaar nader, was hy nog baie deurmekaar. Hy het eers gesê dat hy nie weet wat gebeur het nie, maar het later gesê die bestuurder het “te vinnig” gery toe hy in ’n wit Volkswagen Jetta ingeploeg het wat langs die pad gestaan het. Davids, wat al drie maande op die taxi’s werk, sê die ongeluk het hom glad nie afgeskrik nie en hy sal steeds op die taxi’s werk. 