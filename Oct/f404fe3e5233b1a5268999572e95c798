DIE 10-jarige meisie van Dutywa in die Oos-Kaap wat verlede week as vermis aangemeld is, se lyk is in die Mnyameni-rivier gevind. Nou ondersoek die polisie ’n saak van moord. Volgens kapt. Jackson Manatha, ’n polisiewoordvoerder, is Siziphiwe Mbizo se lyk Maandagmiddag om 15:00 deur die honde-eenheid van die SAPD in Mthatha gevind. “Die oorledene het Vrydag weggeraak en haar ouma het haar die volgende dag as vermis aangemeld. “Die ma (28) het Vrydag omstreeks 19:30 die oorledene na bewering gelos omdat sy by haar boy­friend gaan kuier het,” sê Manatha. Die polisie is onseker of die kind toe haar ma agtervolg het of ontvoer is. “Die ma het Sondag teruggegaan huis toe en uitgevind haar kind is missing.” Manatha sê in dié stadium is dit nog onduidelik of die slagoffer seksueel aangerand is of nie. Die polisie doen ’n beroep op enigiemand met inligting oor die voorval om die polisie in Dutywa by 047 489 1333 te bel. 