DIE lyk van Jeremy Pietersen is Saterdag omstreeks 23:30 deur die polisie in Calmweg, Bethelsdorp, opgespoor. Kol. Priscilla Naidu, ’n polisiewoordvoerder, sê die slagoffer het op sy gesig op die sypaadjie gelê. Hy het verskeie skietwonde aan sy lyf gehad. “Die polisie het net op sy lyk afgekom. Daar was geen ooggetuies en ook nog geen verdagtes nie,” sê Naidu. Hulle vermoed Pietersen se dood is bendeverwant. Die bendetaakspan ondersoek ’n saak van moord. Naidu doen ’n beroep op enigeen met inligting oor die voorval om dié taakspan by 079 398 6583 te bel. 