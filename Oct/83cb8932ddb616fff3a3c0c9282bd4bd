HY’T vroue aanlyn met sy sjarme gepootjie en hulle só van duisende rande beroof. Maar hierdie week het die gereg hóm gepootjie en hom onder sy alie landuit geskop. Ndubusi Ifediora (31) van West Beach, Bloubergstrand, is dié week deur die Bellville-handelshof terug na sy eie land, Nigerië, gepos oor sy skelmstreke. Ifediora het skuldig gepleit op ’n aanklag van sameswering om bedrog te pleeg, 16 aanklagte van bedrog en ’n klag van oortreding van die Immigrasiewet. Hy’t Dinsdag in die hof getuig dat hy verskeie vals aanlyn profiele geskep en op kwesbare, niksvermoedende slagoffers jag gemaak het. Ifediora is lid van ’n sindikaat wat vals profiele aanlyn skep om eensame vroue vir geld uit te buit. Hy het erken hulle skep die vals profiele op so ’n manier dat die vroue dink hulle is ryk en in ’n posisie om die geld terug te betaal. Hul slagoffers is op die dating site Match.com, waarna hulle op WhatsApp met mekaar begin chat. Ifediora sê hy het foto’s van die internet afgelaai om by hul slagoffers die indruk te wek dat hulle met daardie persoon op die foto’s praat. Die mense op die foto’s is gewoonlik baie aantreklik om die slagoffers te lok. Ifediora het verlede jaar op Match.com onder die fiktiewe profiel “Michael Brich” met Patti Kil­patrick begin gesels. Hy het foto’s van ’n man op ’n konstruksieterrein aan Patti gestuur en haar vertel hy het in München, Duitsland, grootgeword en hy is nou ’n wewenaar met een seun wat in ’n mediese skool is. Hierna het hy haar gebel en gesê dat sy rekenaar en foon gesteel is en haar gevra om ’n rekenaar, foon en Apple-horlosie vir hom te koop. Op 21 Julie 2015 het sy die Apple-rekenaar, iPhone en Apple-horlosie aan hom gestuur. Kilpatrick het daarna ook geld via Moneygram gestuur en groot kontantbedrae in Ifediora se rekeninge by Standard Bank, Western Union en Bank of America inbetaal. Nadat sy egter agtergekom het dis ’n scam, het ­Standard Bank R48 853 aan haar terugbetaal. Nóg ’n slagoffer, Rita, het in Maart op Match.com ene Scott Egil bevriend. Hierdie profiel was ook een van Ifediora se vals profiele. Hy’t haar vertel hy het probleme met sy toerusting en dat sy kredietkaart gesteel is. Rita het toe ’n allemintige R504 000 in sy rekening betaal. Daar was nog R126 000 in die rekening wat Absa aan Rita terug moet betaal. Ifediora het in die hof getuig hy is ’n Nigeriese burger en hy het op onwettige wyse toegang tot Suid-Afrika verkry. Hy het die land in Januarie binne gekom danksy ’n studievisum van die departement van binnelandse sake. Hy het erken hy’t vervalste dokumente aan die departement voorgehou om die visum te verkry. Hy het nooit geregistreer om hier te studeer nie. Ifediora het die vroue met meer as R1.2 miljoen oor ’n periode van ’n jaar ingeloop. Die hof het Ifediora beveel hy moet R380 000 aan die staat terugbetaal. Landdros Sabrina Sonneberg het die man met ’n opgeskorte tronkstraf van 30 maande gevonnis. 