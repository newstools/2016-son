ALTESAAM 13 mense, onder wie twee jong kinders, is beseer in ’n botsing tussen drie motors. Die ongeluk het Sondag 17:30 op die R45 sowat 10 km buite Franschhoek gebeur, sê Werner Vermaak, ’n woordvoerder van ER24. Vermaak sê hulle het vier mense met ernstige beserings behandel en nege met ligte beserings. “Sommige van die mense was vasgekeer in die voertuie en die plaaslike brandweer moes die jaws of life gebruik om hulle los te kry.” Blykbaar het twee van die voertuie teen mekaar gebots en die derde in hulle vasgery. Vermaak sê twee kinders van twee en drie weke oud is op die toneel behandel en daarna saam met hul familielede na verskeie hospitale vervoer. Volgens hom word die oorsaak van die ongeluk nog ondersoek. 