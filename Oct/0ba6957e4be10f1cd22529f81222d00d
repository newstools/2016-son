’N MODEL van Kraaifontein ry die golf van sukses in die modewêreld deur tred te hou met die gewilde Kar­dashians. Carmen Solomons (25) is ’n gesig van Kylie Jenner – Kim Kardashian se jongste sussie – se nuwe lipstiffie-veldtog wat die wêreld laat gons. Sy was selfs in ’n photoshoot vir Kylie en Kendall Jenner se klere-label en het saam met die gewilde rapper Drake gewerk. “Ek het deur my agentskap ’n job vir Kendall en Kylie se klerereeks gedoen,” vertel sy dié week uit New York, Amerika, waar sy tans is vir werk. “Daar het ek hulle ontmoet en dis waar Kylie my gesien het “My sosiale media het ook ’n groot rol gespeel. Sy het van my werk gehou. Kylie hou van werk met modelle wat uniek lyk. “Dit was vir my ’n eer en baie opwindend, want sy is ’n groot naam. Sy’t my ook op Instagram ge-follow en deur haar het ek sommer ’n klomp followers op Instagram bygekry.” Solomons vertel oor haar bydrae tot Drake se “One Dance”-musiek­video: “Ons het die video geskiet en toe Drake daar kom, het hy sy lead-meisies gekies. Hy’t drie gekies en ek was een van hulle. “Hy’s ’n baie nice nou – baie nederig. Ongelukkig het ons nie genoeg tyd gehad om die musiek­video klaar te skiet nie, so ek weet nie of dit ooit bekendgestel sal word nie.” Sy sê sy is baie dankbaar vir haar sukses. “Daar was tye toe dit nie maklik was nie, maar ek hou aan. “My verhouding met God het versterk en ek is so dankbaar vir alles wat ek nou bereik. “Dit voel ongelooflik! Ál my harde werk is besig om vrugte af te werp. “Dit is nog my droom om ’n Victoria ­Secret-model te wees en ook acting te doen.” Solomons werk al vanaf Januarie in LA en doen ook werk in New York. “Ek moes in Amerika wees om te groei. Dit is waar al die groot geleenthede wag. “Ek glo ook dat jy ongemaklik moet wees om te groei, anders sal jy op een plek bly.” Solomons is nog op die boeke van die modelagentskap Boss Models in Kaapstad, maar sy is ook by Photogenics in LA en Major Models in New York. Sy is nog single en sal Kersfees in die Kaap by haar familie wees. 