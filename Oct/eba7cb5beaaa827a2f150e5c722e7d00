’NVROU van 85 is Woensdag in ’n rustige gebied in die Paarl wreed verkrag. Die vrou van New Orleans, wie se identiteit beskerm moet word, is in die Paarl-hospitaal en haar bure wonder of sy die dierlike, bloeddorstige aanval sal oorleef. ’n Buurvrou, wat anoniem wil bly, het aan Son op Sondag gesê dié bejaarde het ná die aanval uit haar huis tot op die agterstoepie gekruip om mense in die pad se aandag te trek. “Sy is gewoonlik alleen deur die dag. Haar broerskind en sy bly alleen, en hy werk deur die dag.” Sy sê die aanval was bloederig. “Toe ek om kom en haar op die stoepie sien, het ek in trane uitgebars. “Sy was die ene bloed. Hy’t haar baie seergemaak. Jissis, man. Jirre, hoe doen ’n mens so iets? Ek het gewonder of sy dit gaan oorleef.” Sy vertel die vrou kon niks sê nie. “Sy kon nie praat nie. Daar was ’n gat aan die regterkant van haar kop. Die hele huis was vol bloed soos hy haar bewerk het. “Hy het haar geskop en geslaan. Dit was verskriklik.” Sy vertel die ou vrou “is ’n oujongnooi en nie meer by haar volle positiewe nie. “Sy bly vir my vertel van haar broer wat haar soggens wakker maak en vir haar sê om die huis se deur te sluit, maar ek weet nie hoe om vir haar te sê haar broer is al jare terug dood nie.” ’n Buurman sê hulle voel onveilig ná die aanval. “Sy was altyd alleen hier by die huis, en hier loop baie jongens rond. Die ou vrou is lelik bewerk. Soms los sy haar huis net so oop en loop. Sy is nie meer 100% in die kop nie. Sy hoort in ’n tehuis.” Die broerskind sê die ou vrou het al telkemale geval. “Ek was al by die dokters om ’n verwysing vir haar te kry na ’n tehuis, maar elke keer sê die Rusthof-tehuis hulle het nie plek nie.” Hy sê daar is bedags niemand om na die vrou om te sien nie. “Woensdag het die buurvrou my gebel om te sê daar is ’n skare by ons huis. Toe ek daar kom, het sy op die stoepie gesit. “Haar oë was toegeslaan en haar oor was byna afgesny. Dit het los gehang. Sy het baie seer gekry. Sy was vol bloed.” Hy sê sy groot kopseer is dat sy nie ’n plek in ’n tehuis kan kry nie. “Ek wou haar nie so alleen in die huis gelos het nie, want ek het nie gemoedsrus as ek by die werk is oor haar wat alleen by die huis is nie.” Kol. Merissa Gordon-September van die gemeenskapspolisiëringsforum sê die vrou is steeds in die Paarl-hospitaal en kon teen Vrydag nog niks oor die voorval sê nie. “Sy is baie deurmekaar. Ons het nog nie ’n verklaring van haar geneem nie.” Sy sê die polisie is steeds besig met ’n ondersoek en volg leidrade op. Die vrou sal ook berading ontvang. “Sy het ’n breinskandering ondergaan, want sy het ’n kophou opgedoen. Dit was ’n geweldige hou.” 