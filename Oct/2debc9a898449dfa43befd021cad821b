’N COP het gister in die Blue Downs-landdroshof kleigetrap. Die ou in blou word daarvan verdink dat hy sy blinde girlfriend en haar tien maande oue baba aangerand het. Die konstabel van die blitspatrollie staan tereg op klagte van aanranding, poging tot moord en die oortreding van ’n interdik. Die cop het hom gister telkens weerspreek in sy aansoek om bail oor bewerings dat hy sy vorige bail- en interdikvoorwaardes verbreek het. Die cop het later sy swygreg uitgeoefen en geweier om die staatsaanklaer se vrae in kruisondervraging te beantwoord. Die cop se blinde meisie het hom in 2015 by die Kleinvlei-polisiestasie vir aanranding en kwaadwillige beskadiging van eiendom aangegee. Hy is op bail vrygelaat op voorwaarde dat hy nie met sy meisie in verbinding tree nie. Hy het op 28 Mei verlede jaar die eerste keer in die hof verskyn vir die betrokke saak. Die saak is op 26 November laas jaar van die hofrol geskraap. Op 25 Junie laas jaar het sy meisie ook ’n interdik teen hom uitgeneem, waarna hy nie met haar in verbinding mag getree het nie. Die cop het egter voorheen getuig dat hy sedert 2015 tot sy arrestasie op 11 September gereeld sy girlfriend gesien het. Hy het aan die hof gesê hy het na haar toe gegaan elke keer as sy hom gebel het. Oor sy blind is, moes hy haar help. Hy het aan die hof gesê hy is jammer en het nie bedoel om sy bail-voorwaardes te verbreek nie. Die cop het glo sy blinde eks met ’n piksteel gejaag nadat hy die baba potblou geslaan het. Dit was nadat die cop uitgevind het die baba is glo nie syne nie. Die saak is tot 20 Oktober uitgestel. 