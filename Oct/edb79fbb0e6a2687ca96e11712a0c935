’N VERMEENDE reeksverkragter (24) wat die polisie vyf jaar ontduik het, is Woensdag in Stutterheim gearresteer. Kapt. F.C. van Wyk, ’n polisiewoordvoerder, sê hy het meisies tussen 10 en 18 jaar oud in die Harare-Khayelitsha-gebied in Kaapstad verkrag. Volgens Van Wyk het hy sy slag­offers soggens agtervolg terwyl hulle­ skool toe loop. Hy het hulle dan met ’n mes gedreig, na ’n verlate plek ontvoer en verkrag, sê Van Wyk. Tussen September 2011 en Augustus 2012 het hy na bewering vyf meisies verkrag en hulle van hul selfone en kontant beroof. Sy DNA word glo met vyf verkragtingsake verbind. 