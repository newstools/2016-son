DIE afgelope twee weke het verskeie gemeenskappe teen mekaar opgestaan weens die toekenning van werk. Die gemeenskappe wat betrokke is, is dié van die Richtersveld, veral Sanddrift, en dié van Steinkopf. Vermoedelik is die olie op die vuur gegooi toe die gemeenskap van Sanddrift tot volskaalse geweld oorgegaan omdat die Trans Hex-myn in Baken glo werk aan “inkommers” verskaf in plaas van locals. Hulle het toe hul woede op enigiemand of iets uitgehaal en begin verwoesting saai. Selfs twee busse van die busmaatskappy Van Wyk’s Luxury Coaches is uitgebrand. Die maatskappy vervoer werkers en leerders van die gebied. Son verneem dat selfs taxibestuurders, wat niks met die myn te doen het nie, aangeval is. Verlede week is die enigste toegangsroete deur woedende inwoners gesluit sodat leerders nie by die skole kon uitkom nie. Volgens Sharon Louw, ’n gemeenskapsleier, is die werkloosheidsyfer baie hoog hier, maar Trans Hex neem steeds mense van buite die gemeenskap in diens. Trans Hex wou by navraag nie kommentaar lewer nie. 