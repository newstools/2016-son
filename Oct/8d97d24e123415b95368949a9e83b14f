INWONERS van die Nelson Mandelabaai-metro het hul waterverbruik verlede maand met 590 miljoen liter verminder. Dit is die bevestiging wat Annette Lovemore, burgemeesterskomiteelid vir infrastruktuur, ingenieurswese, elektrisiteit en energie, gister gegee het. Die Metro het op 31 Augustus vanjaar waterbeperkings ingestel en inwoners gevra om hul waterverbruik binne drie maande met 15% te verminder. Die verbruik in September was gemiddeld 20 miljoen ­liter ’n dag minder as in die voorafgaande maand. In Augustus het Nelson Mandelabaai se damme 9 757 miljoen liter aan inwoners verskaf. In September het die hoeveelheid tot 9 168 miljoen liter afgeneem. Lovemore meen as die tendens vandeesmaand en in November voortgaan, behoort die Metro sy doelwit van ’n 15%-vermindering in drie maande te bereik. Maar haar waarskuwing is: “Ons sal egter nie die 15%-beperking kan lig nie, selfs al is daar goeie reënval en al is ons damme vol. “Die beperkings sal ten minste nog twee jaar geld, waarna ons bykomende watertoevoer van die Gariep-dam sal kry.” Die munisipaliteit het ook gister in ’n verklaring erken dat baie van die Metro se water weens gebarste of lekkende pype verlore gaan. Die verklaring lui: “Die munisipaliteit kon ongelukkig nog nie die gemiddelde aantal lekkasies wat aangemeld is, verminder nie. Die reaksietyd vir herstelwerk het ook nog nie verbeter nie. “Altesaam 6 268 gebarste of lekkende pype is die afgelope drie maande aangemeld. Die reaksietyd om ’n bars te herstel, is 8 ure. Lekkasies neem tot 15 dae om te herstel.” Die munisipaliteit voer aan die hoofredes vir gebarste en lekkende pype is die Metro se verouderde infrastruktuur en onvoldoende kapitaalbegroting om ou pype te vervang. Mthubanzi Mniki, munisipale woordvoerder, sê ’n tekort aan loodgieters is die oorsaak van die probleme. Die munisipaliteit het 21 loodgieters, maar het 54 nodig. Gevolglik is daar op 3 Oktober vir nog 10 loodgieters geadverteer. “Wanneer hulle eers aangestel is, kan ons die reaksietyd aansienlik verbeter,” het Love­more gesê. Verdere stappe gaan gedoen word om waterverliese te bekamp. Onder die stappe tel die vermindering van waterdruk en die vervanging van alle ou watermeters. “Ons sal ook poog om al ons loodgieters naweke na probleemgebiede soos Uitenhage en Despatch te ontplooi,” beloof Lovemore. 