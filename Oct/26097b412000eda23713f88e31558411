STUDENTE en personeellede op die Suid-kampus van die Nelson Mandela-Universiteit (NMU) kan dalk asbesvergifting opdoen. Dit volg nadat die Xanadu/Melodi-klubhuis op dié kampus gister in die vroeë oggend onverklaarbaar afgebrand het. Die vier mure van die gebou is glo ál wat ná die brand oorgebly het. Een van die kampus se sekuriteits­beamptes, wat verkies om anoniem te bly, sê: “Die dak is van asbes gemaak en kan dalk lei tot vergifting as enigeen te na aan die toneel beweeg.” Dié beampte het by Son se aankoms op die toneel by die afgeskorte klubhuis wag gehou. Zandile Mbabela, ’n NMU-woordvoerder, het die brand bevestig. Sy sê die NMU beskou die voorval in ’n baie ­ernstige lig. “Die polisie is besig met ’n ondersoek na die oorsaak van die brand en sodra die ondersoek voltooi is, sal besluit word of die universiteit enige verdere stappe teen die skuldiges gaan doen,” sê sy. Hoewel die NMU gister weer amptelik sy ­deure geopen het ná weke se protesoptogte deur die #FeesMustFall Movement, het net die personeel opgedaag en word die studente vandag terug verwag. ’n Student wat gister wel op kampus was en verkies om anoniem te bly, sê hy het ’n stemboodskap op WhatsApp ontvang wat sê daar gaan vandag weer betoog word. Hy weet egter nie hoeveel waarheid daarin steek nie. Intussen gons dit op Facebook nadat Athenkosi Bhangushe, die skakel­beampte van die NMU-studenteraad, foto’s van die brandende klubhuis op dié sosiale netwerk gelaai het. Hy het daarby geskryf: “Wanneer mense nie meer taktieke het nie, gebeur dié soort gemors.” Sommige studente het ook op Facebook ge-post die brand het dalk iets met die #FeesMustFall Movement te doen. “Dit maak my kwaad. Wanneer gaan die studente besef hulle teiken die verkeerde mense?” wou Debré Debz Scheepers weet. “As hulle free education soek, moet hulle dit gaan vra by die mense wat dit belowe het en die universiteit uitlos,” het sy bygevoeg. Die betogers van die #FeesMustFall-aksie eis gratis onderrig. Die ontevredenheid oor 2017 se akademiese jaar het gekom nadat dr. Blade Nzimande, die minister van hoër onderwys, bekend gemaak het dat universiteite self moet besluit oor die verhoging van klasgeld vir volgende jaar – solank dit verhoog word met nie meer as 8% nie. Ondanks die rookreuk wat gister nog verstikkend in die lug gehang het, het ’n paar personeellede en studente nuuskierig nader gekom en op hul tone gestaan om ’n kykie van die bouvallige klubhuis te kry en foto’s te neem. Kol. Priscilla Naidu, ’n polisiewoordvoerder, het Son na hul provinsiale kantoor verwys vir navrae. Dié kantoor het teen druktyd nog nie gereageer nie. 