VANDAG sleep die prokureur Brin Brody en kie die Nelson Mandela-Universiteit (NMU) Grahamstad-hooggeregshof toe omdat die NMU nie die letter of demand, wat eis dat dié universiteit onmiddellik heropen word, gehoorsaam het nie. Die beraamde koste vir dié regsprosesse is sowat R200 000. Nou gaan die eerste ­respondent, die NMU, en die tweede respondent, dr. Sibongile Muthwa (NMU se adjunk-visekanselier), moet ­please explain hoekom die meeste NMU-studente vanaf 20 September tot op hede nie hul reg op onderrig kan uitoefen nie. Dié shutdown van tersiêre instellings landwyd vorm deel van die #FeesMustFall-betogings. Die betogers eis gratis onderrig. Die ontevredenheid oor 2017 se akademiese jaar het gekom nadat dr. Blade Nzimande, die minister van hoër onderwys, bekend gemaak het dat universiteite self moet besluit oor die verhoging van klasgeld vir volgende jaar – solank dit verhoog word met 8% op die meeste. Gister was daar slegs enkele siele op die Noord- en Suidkampus, maar steeds is als bot toe. Dít is nadat die NMU sy aanvanklike aankondiging dat hy gister sou heropen, verander het en besluit het om toe te bly. Muthwa het op 28 September reeds aangekondig dat die akademiese jaar verlore sal gaan as die universiteit nie heropen word teen 10 Oktober (gister) nie. Die Concerned Association of Parents and Others for Tertiary Education at Universities (Captu) is verlede week geskep en word verteenwoordig deur Brin Brody. Captu se hooffokus is die heropening van die NMU sodat studente hul akademiese jaar voor 2017 kan voltooi. Kobus Gerber van Afri­Forum is as voorsitter gekies en ’n NMU-student in die regte, Kevin van Wyk, sal die woordvoerder wees. Gerber is ook die voorsitter van die Nelson Mandelabaai-belastingbetalersvereniging. Verlede week het Brody ’n eisbrief aan die NMU gerig waarin Captu se eise uiteengesit word. Adv. Terry Price, ’n ouer van ’n NMU-student, het voor Captu se ontstaan ’n aanlyn petisie begin, getiteld NMMU petition: Unlawful protests ­violating our right to ­education. Tot dusver het meer as 4 600 persone dit geteken. Die NMU het luidens die klagstaat ’n kontraktuele verpligting teenoor studente en hul borge om tersiêre onderrig te verskaf aan diegene wat ingeskryf is en hul gelde betaal het. Gerber sê: “Die NMU het die hofaansoek teengestaan.” Gistermiddag teen druktyd het Captu nog gewag op die NMU om redes te gee hoekom hy die hofaansoek teenstaan. “Môre (vandag) 10:00 is ons reg (vir die hof),” voeg Gerber by. 