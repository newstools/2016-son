ACCESS Management se tyd as operateur van die Nelson Mandelabaai-stadion is einde vanjaar, ná sewe jaar in beheer, beslis iets van die verlede. Dit nadat die Nelson Mandelabaai-metro aangekondig het nie een van die maatskappye wat ’n bod ingedien het om aangewys te word as nuwe operateur, was suksesvol nie. Die proses vir die aanstelling van ’n nuwe stadion-operateur word namens die Nelson Mandelabaai-metro deur die Mandelabaai-ontwikkelingsagentskap (MBOA) bestuur. Die sperdatum vir versoeke vir voorstelle (RFP’s) was 20 Mei. Ná die RFP-proses was daar vyf bieërs op die MBOA se kortlys. Access Management, wat sedert 2009 die operateur is, was ook een van hulle. Die ander vier bieërs was Sta­dium Management South Africa, wat in beheer van die FNB-stadion was, ’n Uitenhaagse maatskappy, BM Machesa Construction, 3 Towers Facilities Ma­nagement en die Masale Management Group. Johann Mettler, waar­nemende stadsbestuurder, het die vyf maatskappye per e-pos ingelig die Metro het besluit om ná die RFP-proses nie ’n toekenning te maak nie. Mettler sê: “Ons het onsself die reg voorbehou om nie ’n toekenning te maak nie. “In dié geval blyk dit te duur te wees en ons sal dus na ander opsies moet kyk.” Die ander opsies moet volgens Mettler nog deur Athol Trollip, mayor, se burgemeesterskomitee bespreek word. Access Management se kontrak is einde Junie 2015 van 1 Julie 2015 tot 30 Junie vanjaar verleng. Daarna is dit vir nog ses maande tot einde Desember vanjaar verleng. Dit sou glo genoeg tyd wees om ’n bodproses af te handel. Access was onlangs in omstredenheid gehul toe die Valke op 1 September op sy kantore in die stadion toegeslaan en op finansiële dokumente beslag gelê het. Access se bestuur het egter die stap verwelkom en ten volle met die Valke saamgewerk. Pierre Voges, uitvoerende hoof van die MBOA, het nog onlangs gesê verslae wat aandui watter bieërs na ’n bodbeoordelingskomitee (BBK) verwys moet word, word nou voltooi. Volgens hom moet ’n voorkeurbod uitgewys word en daarna volg kontrak-onderhandelings. Voges het bygevoeg die MBOA se werk is byna voltooi. Hy het in Mei gesê ’n nuwe benadering tot die bestuur van die stadion word nou gesoek. Die operateur wat sukses behaal, sal nie net op die stadion self fokus nie, maar op die hele omgewing rondom die stadion. Dit is in ’n poging om die gebied te ontwikkel en ’n inkomste vir die Metro in te bring. Die hoop is dat die gebied óm die stadion vir sport, vermaak, byeenkomste en as ’n toeriste-aantreklikheid gebruik sal word. 