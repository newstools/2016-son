’N KAAPSE drag queen het die wêreld aan haar hoëhakskoene. Dit volg nadat sy nie net deurgedring het tot die halfeindronde van SA’s got Talent nie, maar ook as danser ’n sensasie is in ’n gewilde musiekvideo. Manila von Teez is die alter ego van Veon Wentzel (27), ’n klere-ontwerper van Goodwood. Von Teez het die gehoor Sondag op hul voete gehad en die beoordelaars het almal vir haar “ja” gesê toe sy in ’n rok optree wat “lewendig” geword het. Wentzel sê hy wou nog altyd aan die program deelneem. “Ek dink altyd aan wat die volgende groot ding is.” Wentzel vertel aan Son op Sondag die terugvoer oor Von Teez se optrede was “fantasties”. “My doel is nie net om drag te doen nie – ek is ’n vermaaklikheidskunstenaar.” Wentzel se droom is om drag deel van die alledaagse te maak en dit in die hoofstroom-media te sien. Hy het reeds daarmee begin deur die optrede van Von Teez as bekende danseres in een van Suid-Afrika se nuwe gunsteling-musiekvideo’s. Wentzel sê Manila is die danser in The Kiffness se jongste musiekvideo, “You say you ­love Me”. Hy vertel hy het die geleentheid gekry toe die regisseur een aand sy drag act in Zer021 Social Club, ’n Kaapse klub, gaan kyk het. “Ek het dit baie geniet om voor die kamera te wees. Ek verkies dit eintlik eerder as om op ’n verhoog voor mense op te tree.” Die musiekvideo is opgedra aan die 49 slagoffers wat doodgeskiet is en die 53 wat beseer is toe Omar Mateen (29) in die gay-nagklub Pulse in Orlando in Amerika op klubgangers losgebrand het. Maar Wentzel sê die video sou nog voordat die aanval uitgevoer is ’n LGBTI-vriendelike video vir die lesbiese, gay-, biseksuele, trans- en interseks-gemeenskap gewees het. Die video, wat in Groenpunt gemaak is, is so gewild dat dit onlangs die nr. 1-plek op die musiekkanaal Trace gehaal het. Wentzel vertel hy het die uitrusting wat hy in die video dra, self gemaak. Hy sê die reaksie op die video was baie positief vir die LGBTI-gemeenskap, “want dit maak drag hoofstroom. “Mense begin dit al hoe meer verstaan en daarvan hou.” Von Teez het ook onlangs in Braamfontein, Johannesburg, by die opening van die nuwe en grootste Mac-grimerings­winkel in Suid-Afrika opgetree. Von Teez het die verhoog met bekende kunstenaars soos DJ Zinhle, Fifi Cooper en AKA gedeel. “Dit was een van my onvergeetlikste ervarings van die jaar,” het die drag-ster onthul. Wenzel sê die uiteindelike hoogtepunt vir sy alter ego sal wees om aan RuPaul se uiters gewilde drag-werklikheidsreeks, RuPaul’s drag Race, deel te neem – as daar ooit ’n inter­nasionale weergawe van die program sou wees. Maar vir die nabye toekoms het hy groot planne vir Von Teez. “Daar is steeds ’n lang pad vir Manila. Sy groei konstant.” 