AS JY ’n sin met die woorde “maan, son en sterre” kan bou, is jy ’n gekwalifiseerde tuissorg-verpleegster. Dít is wat ’n groep werklose vroue in Riebeek-Kasteel glo moes leer sodat hulle tuissorg kan aanbied in hul arm gemeenskap. Hul droom is net om hul situasie te verbeter deur die tuissorg-program, maar hulle voel nou hulle is vir ’n apie gevat deur die vrou wat glo finansiering gekry het om die klasse aan te bied. Marlize van Schalkwyk, een van die vroue wat klasse by Priscilla Barends-Young kry, sê hulle het in April begin met die tuissorg-klasse, waarna Barends-Young hulle ingelig het dat hulle ’n loon van R950 per maand sou kry. “Sy het ons vertel sy het die geld by die staat gekry om ons op te lei en te betaal. “Maar ná April het sy in Mei nooit opgedaag vir klasse nie. “Ons het ook nie die loon gekry nie.” Van Schalkwyk sê Barends-Young het eers in Junie van haar laat hoor. “Ons wou weet oor die loon wat nooit in ons bankrekeninge betaal is nie. Maar sodra iemand vra oor die loon, raak sy ontsteld en skrap jou naam van die program.” Mauritia Flink sê Barends-Young het aan hulle “leë beloftes gemaak. Ons moes in September met ons prakties begin het, maar dit het glad nie gebeur nie.” Melanie Arendse sê hul menswees is aangetas. “Al het ons niks in die lewe nie, is ons steeds mense. “ Mense in Riebeek-Kasteel maak nou grappe van ons, want hulle vra aanhoudend vir ons waar is ons loon en ons verpleegsterklere. “Ons wou ’n toekoms bou met die program. Ons het moeite gedoen om by die klasse te wees.” Janyla Daniels sê hulle het vanjaar ander werkaanbiedinge ontvang. “Maar ons het besluit om dit nie te vat nie, want ons wou tuissorg doen en toe stel die vrou ons so teleur.” Barends-Young het hul tyd gemors, sê Muriel Krieling. Hulle sê Barends-Young gee hulle lesse wat nie verband hou met tuissorg nie. “Ons moes leer van die maan en die son en die sterre. “Ons kinders se leerboeke is meer gevorderd as die boeke waaruit sy ons leer,” sê Flink. Barends-Young sê niks wat die vroue sê, is waar nie. “Ek is so moeg van die mense en ek is so jammer dat ek ooit voorgestel het om die program met hulle te doen.” Sy sê sy het niks geld van die regering ontvang nie. “Daardie geld kom van die EU (Europese Unie) af. Ons probeer werk skep. Maar ek gee ook net twee uur per week vir hulle klas. Hulle kan die res van die week ander werk soek. “As die vroue daar is vir die geld, moet hulle liewer vir hulle ’n werk gaan soek.” Sy sê die uitbetaal van die loon vat gewoonlik ’n rukkie. “Maar ek het vir hulle gesê sodra die eerste betaling gedoen word, sal dit vlot inbetaal word ná daai.” Volgens haar het van hulle met love-bites opgedaag. “Hoe kan hulle so lyk en na ou mense gaan omsien?” Sy sê sy het al talle ander staatsprogramme gedoen. “Die vroue stoot my suikervlak op. Hoekom dink hulle ek sal steel van enigeen?” Sy sê sy is gekwalifiseerd om die klasse aan te bied. “Ek is nie ’n fly-by-night nie. Ek wil nooit geld maak uit enigeen nie.” Sihle Ngobese, ’n woordvoerder vir die minister van maatskaplike ontwikkeling, Albert Fritz, sê die saak het niks met die departement te doen nie. “Geen geld is uitbetaal of belowe vir die doel nie, behalwe dat die ACVV sy fasiliteite-saal vir die klasse beskikbaar gestel het.” 