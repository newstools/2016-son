NIGEL Plaatjies sal nóg ’n maand in die tronk moet bly voordat hy kan hoor of hy borgtog kry of nie. “Ek sal baie graag borg wil kry. Dit is nie lekker in die tronk nie,” het Plaatjies Vrydag in die Wellingtonse landdroshof gesê. Sy prokureur, Paul Marais, het Vrydag twee briewe by die hof ingedien wat Johannes Plaatjies glo aan Nigel geskryf het. Nigel sê hy en Johannes is nie in dieselfde seksie in die tronk nie en Johannes het hom twee briewe gestuur oor die saak teen hulle. Nigel het die twee briewe in die hof in die rekord ingelees. In die eerste brief skryf Johannes hy gaan teen Nigel draai. “Ek gaan staatsgetuie teen jou draai, want alles draai nou op my. Ek gaan jou tronk toe praat,” lui dele van die brief. In die brief staan ook dat Johannes gaan sê hoe Nigel Winnie Rust met traangas gespuit en haar toe verwurg het. “Ek gaan sê van ons beplanning en ons telefoongesprekke en die boodskappe wat jy aangestuur het. Ons gaan Pollsmoor toe, so jy moet sterk wees.” Nigel ontken dat hy deel van die beplanning was en sê hy is geforseer om deel van die misdaad te wees. “Ek was nie bang om die speurders my foon te gee nie, want ek het niks om weg te steek nie,” het Nigel Vrydag in die landdroshof gesê nadat die brief in die rekord gelees is. In die tweede brief skryf Johannes hy sal Nigel help met bail. Johannes se regsverteenwoordiger het gesê hulle het nie geweet van die twee briewe nie. Hulle het versoek dat die saak uitgestel word sodat hulle die dokumente kan deurgaan en instruksies van Johannes kan kry. Die saak is tot 14 November uitgestel. 