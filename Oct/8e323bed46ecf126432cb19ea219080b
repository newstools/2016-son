VAN die studente by die Nelson Mandela Universiteit (NMU) was gister nie heeltemal happy met dié universiteit se uitvoerende visekanselier, dr. Sibongile Muthwa, se terugvoer oor hul eise nie. Steeds het Muthwa gister by die Kraal op NMU se Suid-Kampus die ondersteuners van die #FeesMustFall uitgenooi om saam met die universiteitsbestuur te werk aan moontlike oplossings. Hulle is gevra om self komiteelede te kies wat saam met die bestuur sal werk. Dié universiteit se akademiese jaar is so te sê verlore omdat dit al amper ’n maand gesluit is weens studente-betogings reg oor die land. Honderde studente het gister by die Kraal bymekaargekom. Hlombelamasomi Msomi, ’n #FeesMustFall ondersteuner, het eerste gepraat. “Ons het tot die verstandhouding gekom dat NMU nie gratis onderrig aan ons kan gee nie. Ons is nie misdadigers nie. Al skiet hulle (die polisie), sal hulle nie die spirit van die movement kan doodmaak nie.” Muthwa sê daarna die bestuur is aan die werk aan ’n gebeurlikheidsplan wat die akademiese recovery betref. Ook is die lektor in die onderwysfakulteit, wat glo rassisties opgetree het, geskors. “Ons sal seker maak ons help die studente wat skuld het, maar ge-pass het en volgende jaar wil voortgaan – ek kan ongelukkig nie sê ons sal alle skuld afskryf nie. Ons het ook al in verbinding getree met binnelandse sake en ambassades oor die internasionale studente se visums.” Dié shutdown van tersiêre instellings landwyd vorm deel van die #FeesMustFall-betogings. Live Matsweli (22) van Mthatha is tans in sy vierde jaar van IT-studie aan die NMU: “Ek wou graag my akademiese jaar voltooi. Ek ondersteun die #FeesMustFall, maar nie die university shutdown nie.” Matsweli se vriend Kambwali Katenga (19), ’n eerstejaar regstudent aan die NMU, sê: “Almal het die reg tot gratis onderrig. Dis ’n reg, nie ’n voorreg nie. Ek’t besluit om NMU te verlaat en terug huis toe (Pretoria) te gaan.” Intussen het die NMU se regspan en die Grahamstadse prokureur Brin Brody glo gister vyf en ’n half uur lank by die Grahamstad-hooggeregshof onderhandel. Brody verteenwoordig in dié saak die nuutgevormde Concerned Association of Parents and Others for Tertiary Education at Universities (Captu). “Ons het tot ’n vergelyk gekom; die NMU het aangeteken dat hy sal onderhandel met álle betrokke partye, insluitend ons. “Ons wag nou net vir die NMU om ons te laat weet oor môre (vandag) se vergadering,” verduidelik Kobus Gerber van Afriforum in die Baai, asook voorsitter van Captu. “As die NMU teen môre nie tot ’n skikking kom dat hy Maandag die universiteit sal heropen nie, gaan ons Vrydag voort om ’n dringende hofbevel te verkry sodat die universiteit kan heropen.” 