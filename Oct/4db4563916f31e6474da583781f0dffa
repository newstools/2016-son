’N VROU van Eerste­rivier se lewenslange droom is bewaarheid toe haar huis opgeknap is. Die 58-jarige Jannetjie Japies, oorspronklik van Lutzville, se man is in 2003 vermoor. Haar ma, na wie sy jare omgesien het, het ook ’n paar weke gelede gesterf. Sy en haar familie woon al die afgelope 20 jaar in die huis. Japies het egter nog nooit die geld gehad om dit op te knap nie. Maar toe besluit haar kerk om te help. Die AGS Young Adult Minis­try het die inisiatief geneem en onder meer die hele huis geverf. Nuwe kombuiskaste is in die kombuis ingesit en ’n nuwe bad en teëls in die badkamer aangebring. Die tapyt is ook met ’n gelamineerde tapyt vervang. En om alles af te rond, is ’n pragtige tuin voor die huis aangebring. Japies kon nie haar oë glo toe sy sien hoe haar “nuwe” huis lyk nie. Haar trane het gerol van blydskap. “Die afgelope 20 jaar het ek altyd gedroom oor hoe ek my huis mooi wil maak, en my droom is bewaar-heid. “Ek is baie dankbaar,” het sy gesê. Darren Brickkles, jeugleier van die AGS Young Adult Ministry, het verduidelik dat hulle ’n verandering in die lewe van ’n familie wou maak. “Die betrokke familie se nood was groot en dus het ons hulle gekies,” het hy gesê. Danielle Brickkles, een van die lede van die jeuggroep, het bygevoeg Japies is ook aktief betrokke in hul kerk. “En sy key net ’n ongeskiktheidstoelaag. “Ons wil ook graag al ons borge wat skenkings gemaak het, hartlik bedank,” het sy gesê. 