TOUWSRIVIER. – Asof die ordeal van ’n tragiese ongeluk nie reeds erg genoeg was nie, moes die oorlewendes omtrent soebat vir motoriste om stil te hou en hulp te verleen. Dertien mense het gister in die vroeë oggendure hul lewe verloor toe ’n bus van die DMJ-vervoermaatskappy naby Touwsrivier omgeslaan het. Die ongeluk het omstreeks 02:00 op die N1-snelweg, ongeveer 10 km buite Touwsrivier gebeur. Die bus was vanaf die Oos-Kaap na die Kaap onderweg. Mphimelelo Nkala, ’n survivor, sê hulle moes ’n halfuur lank soebat voordat ’n motoris stilgehou en hulle gehelp het om die paramedics te bel. Nkala was vanaf Fort Beaufort na die Kaap onderweg. Hy sê: “Ek het geslaap, toe ek voel die bus swenk van links na regs oor die pad. “Die bus het eers regs geswaai, toe weer links en weer regs voordat die bus omgeslaan het. Ek was gelukkig om net my rug seer te gemaak het. “Die mense wat nie beseer was nie, het dié gehelp wat beserings opgedoen het. “Die meeste motors het verby ons gery sonder om te stop. Ná ’n halfuur het ’n motor gestop en die polisie en ambulans gebel.” Volgens Nkala vermoed hulle die bestuurder, wat in die ongeluk dood is, het agter die stuurwiel aan die slaap geraak of hy moes vir iets uit die pad geswenk het. Volgens Werner Vermaak, ’n ER24-woordvoerder, is nege passasiers op die toneel dood en vier op pad of in die hospitaal dood. Vermaak sê: “Die bus het omgeslaan en op sy sy gelê. Die bus het gedeeltelik in die pad en op die veld langs die pad gelê. “Die waentjie wat aan die bus vas was het in die pad gelê. Verskeie van die passasiers het tydens die ongeluk uit die bus geval en in die pad gelê. “Twintig van die passasiers was nog op die toneel met verskeie ligte beserings en is deur paramedics op die toneel behandel. “Die ander 31 passasiers is na verskeie mediese sentrums en hospitale in die omgewing gestuur.” Paramedics en nooddienste het sowat drie ure lank gesukkel om vasgekeerdes uit die noodlottige bus te bevry. Volgens Vermaak was verskeie kinders by die ongeluk betrokke en is dit nog onseker of enige van die kinders in die ongeluk omgekom het. Anele Jeke (28), een van die oorlewendes, het beserings aan sy kop en arm opgedoen. Jeke sê: “Ek het net gehoor die mense in die bus skree, toe het die bus omgeslaan. “Ek het by die agterruit uitgeklim. Van die mense was in die bus vasgekeer. “Daar is twee gate in my kop. Ek weet nie waar ek my kop so beseer het nie.” Die meeste van die beseerdes passasiers is by die provinsiale hospitaal in Worcester behandel. Volgens lt.kol. Andrè Traut, ’n polisiewoordvoerder, het die langafstand bus 64 passasiers vervoer en is 13 mense in die ongeluk dood en 43 is beseer. Die ongeluk word nog ondersoek en geen ander voertuie was byt die ongeluk betrokke nie, sê Traut. Die voorval het omstreeks 07:00 gebeur en vier van die passasiers het ligte beserings opgedoen. Drie het ernstige beserings opgedoen en een is op life support geplaas. Die bestuurder was in die taxi vasgedruk en moes met meganiese toerusting uit die wrak gesny word. Die oorsaak van die ongeluk is nog onbekend. 