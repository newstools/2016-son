DRIE mans wat glo gehelp het dat ’n hitman uit polisieaanhouding ontsnap het, het gister in die landdroshof in die Strand verskyn. Die voorval het Vrydagaand plaasgevind toe die polisie en lede van die plaaslike GPF ’n man in hegtenis geneem het nadat hy na bewering twee onskuldige mense geskiet het. Volgens kapt. FC van Wyk, ’n polisiewoordvoerder, het die polisie die man in die vangwa probeer sit toe die drie hulle na bewering oorrompel en die hitman bevry het. In die proses is Martin Pick, Daune Jooste en Lucan Diergal in hegtenis geneem. Hoewel die drie in hegtenis geneem is, is die hitman nog nie gevind nie. Son het verneem dat hy ook in die proses beseer is en in die hospitaal opgeneem is. Die drie se prokureur, E. van Rooyen, het gesê dat hy nie dink die saak is so ernstig nie en wou hê dat daar ’n borgtogaansoek gebring moet word omdat daar nie wapens betrokke was nie. Landdros Karen Scheepers het egter met hom verskil deur te sê om ’n persoon uit polisieaanhouding te help ontsnap, is baie ernstig. Die saak is tot vandag toe uitgestel. 