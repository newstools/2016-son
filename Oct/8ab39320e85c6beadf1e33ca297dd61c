HY HET tussen bendegeweld en dwelmmisbruik grootgeword en was ’n school dropout. Dis deel van die belangrike lewensverhaal wat Gregory Jagers in September met talle Baaienaars op die Northerns Arts Fes­tival (NAF) gedeel het. Jagers en sy familie, wat almal Baaienaars is, het ’n kortfliek vervaardig om bewustheid te skep oor huishoudelike geweld. Volgens Jagers is hierdie fliek, Our precious­ Kids, die eerste keer op die NAF gewys. Hy en sy span van Fullcast Produc­tions – waarvan hy die eienaar is – het koppe bymekaargesit om die fliek te maak. “ Toe Billy Paulsen (direkteur van die NAF) my nader, het ek onmiddellik gevoel hierdie is ’n geleentheid om ’n boodskap met die wêreld te deel,” vertel Jagers. Daardie boodskap is vervat in Our precious Kids. Dié kortfliek handel oor huishoudelike geweld, wat ’n taamlik algemene verskynsel in huishoudings in die North­erns is. “Dié is my geleentheid om jong mense daarvan bewus te maak dat hulle keuses het,” vertel ­Jagers. Sy vrou, Shar­melle, en hul dogter Kayleigh (9) is ook in die fliek, wat in Johannesburg verfilm is. Dit begin met ’n stryery tussen ’n man en vrou oor hy laat tuis gekom het. “Is dít die tyd om by die huis aan te kom!?” wil Sharmelle bitsig van hom weet. Sy verweer is dat hy laat gewerk het en kliënte moes spreek. Die argument ruk handuit wanneer Jagers sy vrou slaan. Kayleigh kom ingehardloop en probeer haar ouers stop. Jagers stamp dan albei weg. “Hoewel man en vrou argumenteer en baklei, affekteer dit die kinders die ergste, en min ouers besef dit,” verduidelik Jagers. En sy kortfliek is ’n goeie voorbeeld van hoe dit kinders affekteer. Die volgende dag in die skool is Kayleigh baie teruggetrok- ke. Terwyl al haar klasmaats vrolik is, sit Kayleigh eenkant, diep ingedagte. Toe haar vriende haar nooi om saam met hulle te speel, wil sy nie. Jagers meen ouers moet hul oë oopmaak en besef watter skade huishoudelike geweld hul kinders berokken. 