BESTE Bruno Toe ek jou sê ek is sedert 2002 ’n weduwee, het jy voorspel dat ek ’n man in 2008 sal ontmoet, en ek het. Baie van wat jy voorspel het, het waar geword, maar ek het steeds ’n vraag. Die man met wie jy my getroud gesien het in jou reading, het nie teruggekom nie, en ek wil desperaat weet hoekom. Dit lyk asof hy my vermy, en ek is nie seker hoekom nie. Hy het ’n outistiese seun; dink jy dís die probleem? Moet ek net van hom vergeet en aanbeweeg? My lentekleure is rooi, oranje en geel en my nommer 4. – Anoniem Ek is so bly oor jou terugvoer en dat wat ek vir jou gesien het, waar geword het. Jy sê ek het vir jou gesê julle gaan trou, maar dis nooit ’n uitgemaakte saak nie. Wanneer ek van trou praat, verwys ek na die vibrasies wat op daardie oomblik so goed is dat trou ’n moontlikheid is. Maar ek praat hier van goeie troumateriaal. Dinge gebeur wat die lewenspad verander. Jy is baie sterk en baie trots, want jy is gebore onder die Westerse teken van die Boogskutter en die Oosterse teken van die Perd. Jy kan onwetend baie trots en dominant voorkom, en dit skrik sekere mans af, en ná ’n ruk kan hulle verworpe voel. Ek sien ook dat die kind se outisme vir jou ’n probleem kan wees, maar nie noodwendig vir die man nie. Die ouers van sulke kinders pas aan by die omstandighede, maar vir buitestaanders kan dit oorweldigend wees. Net dat jy dit in jou brief meld, het my tot dié insig gebring. En omdat kommunikasie tussen mense wat mekaar leer ken, grootliks nie-verbaal is, kon jy onbewustelik gesein het dat die kind se toestand vir jou ’n probleem is. In die geesteswêreld tel ek op dat julle nie uitmekaar sal spat nie, maar jy moet introspeksie doen en jou patrone dalk verander. Moenie so dominerend wees nie en moenie die man versmoor nie; dit maak hom benoud. En jy moet jouself afvra of die kind se toestand vir jou ’n probleem is. Wanneer jy iemand in liefde aanvaar, geld dit ook vir die ander party se bagasie. As die bagasie vir jou te swaar is, sê dan maar tot siens. Aanvaar jy dit, sal die verhouding voortgaan en uitwerk. 