’N WOEDENDE ouer van die Baaise Northerns het só berserk geraak dat sy ’n onderwyseres by die skool aangerand het. Die onderwyseres, wat onderrig in Engels gee by ’n hoërskool in die Northerns, het Vrydag haar ordeal van ­vroeër vanjaar met Son op Sondag gedeel. Felicia Stevens, die ouer, is Donderdag in die Gelvandale-landdroshof skuldig bevind aan aanranding. Sy is ’n vonnis van 20 maande gemeenskapsdiens opgelê. Dié onderwyseres, wat verkies om ­anoniem te bly, sê sy het die verskriklikste nagmerries gekry ná die voorval. “Dit was recurring en elke keer het dieselfde ding gebeur: ek was in ’n dungeon vasgekeer en wanneer ek wakker geword het, was ek papnat gesweet.” Dié onderwyseres sê alles het begin toe sy vyf kinders uit haar klas gesit het omdat hulle geweier het om mondeling te doen. “Ek het drie maande gesoebat, maar hierdie groepie kinders het net geweier. “Ek het vir die hoof gesê ek gaan hulle nie in my klas toelaat totdat hul ouers my kom sien het nie.” Min het dié juffrou geweet wat op haar wag toe die een gr. 11-leerder se ma wel haar opwagting maak. Sy staan op, loop na haar voordeur en demonstreer die gebeure wat op 24 Mei in haar kantoor by die skool afgespeel het. “ Toe ek daar kom, sien ek sy het reeds ’n houding. “Ons het by my kantoor ingestap en sy het sommer self die deur toegedruk. “Daarna het sy met haar rug teen die deur gestaan om te keer dat ek uitgaan.” Die onnie sê ­Stevens het omtrent vyf minute gal afgegaan en wou weet waarom sy al weer moes skool toe kom. “Ek het ­agter my lessenaar gaan sit en toe sy klaar so tekere gegaan het, het ek vir haar gesê as dit die houding is waarmee sy na my toe kom, het ek niks vir haar te sê nie. “Toe ek wou opstaan om uit te loop, sê sy vir my ek gaan nêrens nie en gaan nou na haar luister.” Die onnie sê dit het haar eers ’n oomblik geneem om te besef sy word eintlik gyselaar gehou en kan haar selfoon gebruik om die sekretaresse te bel. Sy het drie mense, insluitend die sekuriteitsbeampte gebel, maar niemand het opgetel nie. “Sy het steeds tekere gegaan en toe ek steeds niks sê nie, word sy kwaad, storm na die deur en skree in die gang af: ‘Waar is die hoof?! Ek wil hom nóú sien!’ “Felicia het die deur só vasgehou dat ek nie verby haar kon beweeg nie,” sê sy. Sy voeg by: “Ek het nog na die deur geloop en dis toe dat sy omdraai en my met soveel force stoot dat ek agteroor steier, my rug teen die lessenaar kap en die hak van my boot afbreek. Die hoof het daarna ingekom.” Die onnie, wat ook berading moes ontvang, sê in haar jare lange loopbaan het so iets nog nooit met haar gebeur nie. “Ek was op daardie oomblik so verstom, so geheel en al geskok, ek was sprakeloos.” Sy het die saak by die polisie aangemeld en Stevens is gearresteer. “Ek is bly sy is skuldig bevind, nie omdat ek snaaks wil wees nie, maar sodat ’n boodskap kan uitgaan: ouers kan nie net na skole toe gaan en doen wat hulle wil nie. “Onderwysers het ook regte.” 