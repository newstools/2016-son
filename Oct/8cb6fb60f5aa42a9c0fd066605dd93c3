VERHOUDINGS uit ’n man se pers­pektief is die inspirasie agter Brilynn van Rooyen se nuutste single. Die eerste single van sy opkomende album, “Beautiful Distraction”, is onlangs uitgereik. Dis sy eerste song onder sy nuwe record label Star Struck Records. Van Rooyen (33) verduidelik die song gaan oor die “wanopvattings wat almal in romanse en verhoudings in die gesig staar”. “Mense is nie baie duidelik oor gevoelens nie en dit los sommige confused en dit eindig gewoonlik nie goed nie,” verduidelik hy die storie agter die song. Die sanger en producer wei uit: “Jy haat nie die tyd wat julle spandeer het nie, maar dit het jou van die werklikheid weggeneem . . .” Die R&B Soul-song is geïnspireer deur ’n paar mense wat Van Rooyen ken. “Beautiful Distraction” is vir download beskikbaar, maar die kunstenaar het die songs by top radio-stasies ingedien en is seker dit sal nie te lank wees voor dit op die radio gehoor gaan word nie. “As ’n mens kyk na my track record van die laaste dekade, sal dit sekerlik gespeel word,” sê Van Rooyen selfversekerd. Van Rooyen, wat al meer as 11 jaar in die musiekbedryf is, se opkomende vyfde album – About A Girl – word volgende jaar uitgereik. “Dit gaan oor die baie stories van verhoudings van ’n man se perspektief,” sê hy oor die smooth R&B-album met ietwat van ’n hip hop gevoel. “Dit sal ook ’n paar persoonlike ervarings insluit,” deel die sanger van Elsiesrivier. Van Rooyen beloof terwyl die album eers volgende jaar uitgereik gaan word, sal hy ten minste drie singles voor dit uitreik. Die kunstenaar beywer hom ook baie vir die groei en identifisering van plaaslike talent met verskeie kompetisies. Hy sê: “Ek voel ons talent is op gelyke voet met die wêreld s’n, maar nie ons hulpbronne, toeganklikheid of kennis nie. Ek wil ander op die beste manier moontlik help deur hulle ’n baie realistiese en openbare platform te bied, want ons leer baie wanneer ons in die diepkant ingegooi word.” Van Rooyen bied nou ook ’n vrouesanger die geleentheid om ’n duet saam met hom op die opkomende album te sing. Dis oop vir enigeen in die Wes-Kaap. Belangstellendes kan hom e-pos by brilynn@starstruckrecords.co.za vir meer inligting. 