DIE Baaise top-agt-Idols-finalis, Bevin Samuels (19) van Gelvandale, sal vanaand hoor of hy dit na die kompetisie se top-sewe gemaak het. Bevin het Vrydag op sy Facebook-blad gesê dié week se liedjie-tema is “show stopper”. Die deelnemers sal liedjies van bekende musikante soos Ne-yo, Michael Jackson, Rihanna, Bruno Mars en Mafikizolo sing. Die Baai se eie Justin Bieber bid dat hy genoeg votes gekry het om weer voor Suid-Afrika op te tree. Benita en Cecil January is baie trots op hul seun en beskryf dit as ’n droom om Bevin op die verhoog te sien. Zaakira Allen en talle ander TeamBeeNation-ondersteuners het vroeg hierdie week hul veldtogte vir votes begin. Allen het gesê almal is baie trots op Bevin. “Dié week het ons verskillende skole in die Baaise Northerns besoek.” Spanne het rondes gedoen by Chatty Sekondêr en Bertram Sekondêr, asook die hoërskole Booysenpark en Bethelsdorp. “In ’n stadium het ons ook by KFC se verkeersligte gestaan met plakkate en het flyers met Bevin se stemnommer uitgedeel. “Dankie, Suid-Afrikaners, vir jul ondersteuning en ons vra dat almal asseblief aanhou om Bevin se drome ’n realiteit te maak.” Vandag kan Baaise inwoners weer die show by die Hoërskool Chapman kyk. Die show sal 17:00 regstreeks op die DStv-kanaal Mzansi Magic (kanaal 161) uitgesaai word. 