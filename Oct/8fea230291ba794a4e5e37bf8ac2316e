DIE gemeenskap van Uitbreiding 21, Bethelsdorp, het onlangs self aan die werk gespring om vir hul kinders ’n veilige speelparkie te bou. Lede van die groep Extension 21 Community Upliftment het Saterdag met die hulp van plaaslike inwoners die eerste fase van die projek aangepak deur ’n oop stuk veld in dié buurt gelyk te maak en bome te plant. Die munisipaliteit het dié stuk veld glo voorheen vir ’n speelparkie goedgekeur, maar die ontwikkeling het nooit plaasgevind nie. Kelvin le Roux, voorsitter van dié groep, sê hulle het ook reeds talle skole in die Baai gevra om hul heinings – wat nou deur nuwes vervang word – te skenk sodat die parkie omhein kan word. Daar gaan ook hekke opgerig word wat sekere tye gesluit sal word om kwaaddoeners uit te hou. Volgens Le Roux neem hulle in ag dat dít ’n redelik gevaarlike woonbuurt is. Hy sê: “Die kinders se veiligheid kom eerste. “Ons het ’n afgetrede inwoner gekry wat op sekere tye ’n ogie oor die kinders gaan hou. “Daar is ook twee polisiemanne wat aangebied het om die kinders te monitor wanneer hulle op bystand is. “Daar sal dus altyd grootmense in die omtes wees om die kids teen enige moontlike gevare te waarsku en hopelik te beskerm.” Dié groep wou hul area glo lankal ’n facelift gee en het besef die beste manier om dit te doen, is om sommer ’n parkie vir die kinders in die omgewing te maak en dit ordentlik te doen. Le Roux voeg by: “Sonder die gemeenskap sou ons nooit so ver gekom het nie. “Ons wil Trevor Louw, ons raadslid, ook bedank, sowel as die firma Kromberg enSchubert, wat die bome geskenk het.” Daar word binnekort met die tweede fase van die projek begin. Dit behels die omheining van die parkie. 