DIE inwoners van ’n blok woonstelle in Korsten wat twee weke gelede afgebrand het, sit steeds sonder heenkome. Dié 26 inwoners, waarvan die meeste buitelanders is, slaap sedert die brand in die Jarmansaal in Schauderville se beknopte boardroom en is van donasies afhanklik om te eet. Son het vroeër berig oor die brand wat op Vrydag 30 September omstreeks 01:00 uitgebreek het. Die inwoners, wat almal geslaap het, moes vinnig uithardloop om hul lewens te red. Hulle het al hul besittings verloor. Die oorsaak van die brand is nog onbekend, maar daar word bespiegel die kragdrade van die gebou was foutief. By Son se aankoms by dié saal sit hulle in ’n moedelose bondel buite op die gras. Sommige sit-lê depressief met hul arms oor hul oë teen die hoop matrasse en komberse wat deur rampbestuur geskenk is. “Ons het drie dae laas geëet,” sê Hassan Chilhamba. “Ons gaan ’n sekere tyd van die dag en bedel by die naaste robots en elke sent wat ons kry, gooi ons bymekaar om ten minste vir ons ’n pak mieliemeel vir aandete te koop.” Yussuf Majudu, ook ’n inwoner, is hartseer oor sy kinders wat by vriende se huis moet bly. “Daar is nie plek vir my en my vrou nie, so ons bly hier, maar ek wil graag my gesin weer bymekaar hê.” Edward Carmelio, die voorsitter van die Korsten/Schauderville Back Yarders Organisation, sê dinge kan nie so aangaan nie. Hy sê ’n verteenwoordiger van die Nelson Mandela-universiteit (NMU) se sentrum vir vlugtelinge het die inwoners kom besoek. Sy kon hulle glo nie help nie aangesien al hul dokumente tydens die brand in die slag gebly het. Dit is ook glo die rede hoekom dié mense nou nie vir werk kan aansoek doen nie. Lenton Harmse, ook van dié sentrum, het bevestig ’n kollega het die inwoners gaan besoek om te kyk hoe hulle met dokumentasie kan help. Hy sê: “Die inligting wat my kollega ingesamel het, dui daarop dié mense is almal onwettig in die land en het nie hul dokumentasie verloor nie.” Hy voeg by: “Hulle het selfs erken hulle het nie dokumentasie nie. Daar is slegs een gesin van Somalië wat wettig is en met wie ons al voorheen gewerk het. Ons het dus hul besonderhede op ons stelsel.” Edward sê hy glo vir geen oomblik dié inwoners is onwettig nie. “Hoekom is daar dan nog nie stappe teen hulle geneem nie?” wou hy weet. “Daar sal ’n verandering moet kom. Hierdie mense kan nie vir ewig in dié boardroom slaap nie. Dis koud op die vloer en daar is so min plek, sommige slaap in die gang.” Hy beweer die eienaar, van wie hulle geen kontaknommers het nie, wil glo niks met dié situasie te doen hê nie. Hy stap na ’n klein vertrek verder af in die gang en wys na die vloer: “Hier slaap die getroude paartjies. Almal was ook in dieselfde vertrek.” Hy voeg by: “Ons is dankbaar vir raadslid Abraham Isaacs wat die saal aan hulle beskikbaar stel, maar ons verstaan dis ’n openbare gebou waar besigheid gedoen word.” Ten spyte van hul sukkelbestaan, sê die inwoners dankie aan elkeen wat sover gehelp het, veral die Al-Imdaad-organisasie wat toiletware en kos geskenk het. Harmse sê al is die inwoners onwettig, is daar humanitêre aspekte waarna daar gekyk moet word. Daarom het die sentrum in verbinding getree met ander organisasies wat kos, klere en beddegoed kan skenk. 