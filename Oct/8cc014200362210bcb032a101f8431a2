’N ORGANISASIE sonder winsbejag wat beplan om ’n nedersetting uitsluitlik vir wit mense naby Willowmore op te rig, moet eers die plaaslike munisipaliteit oortuig. Die dorpie vorm deel van die dr. Beyers Naudé-munisipaliteit en Son op Sondag het vandeesweek navraag gedoen of toestemming vir so ’n nedersetting moontlik is. Leolyn Smith, ’n munisipale woordvoerder, het gesê die navraag is na die betrokke departement verwys en dat terugvoer binnekort sal volg. Die organisasie bekend as die “Eden Projek” word gelei deur Jaqui Gary Gradwell en hy vra wit families om na ’n plaas 38 km buite Willowmore te trek. Volgens hom het wit mense die afgelope 20 jaar erge geweld aan die hande van swart mense deurgemaak. Gradwell verduidelik aan die hand van ’n video op YouTube daar is wel ’n groot huis, skure en krale op die plaas, maar nie genoeg vir wat hy “40 000 pioniers” noem nie. Die Mail and Guardian berig Gradwel sê swart mense sal in die nedersetting toegelaat word. Volgens hom sal swart mense huise bou, in die veld werk en die kos vir wit gesinne berei. Hy voeg glo by swart vroue sal ook help om die inwoners se kinders groot te maak. Maar wanneer die son sak, moet swart mense hulle verwyder en buite die grense van die plaas wees, wat oor 2 300 ha strek en in privaat besit is. Gradwell het glo aan die koerant gesê: “ ’n Gemeenskapsforum sal die reëls vasstel oor hoe hulle (swart mense) hier vir ons sal werk. “Swart mense kan enige grond rondom ons koop, maar hierdie is privaat grond – dis ons s’n.” Mamnkeli Ngam, woordvoerder van Fikile Xasa, Oos-Kaapse LUR vir samewerkende regering en tradi­sionele sake, was vandeesweek duidelik in sy kommentaar. Hy het gesê ’n nuwe nedersetting moet voldoen aan die regulasies soos neergelê in die Grondwet en munisipale verordenings. In dié geval die verordenings van die Dr. Beyers Naude- plaaslike munisipaliteit. Ngam sê: “Munisipale verordenings bepaal hoe nedersettings beplan word, want so ’n nedersetting moet ook van geriewe voorsien word.” Hy sê egter die Grondwet laat nie toe vir ’n nedersetting wat gegrond is op die idee van aparte ontwikkeling vir ’n spesifieke rassegroep nie. Christian Martin, ’n ANC-LPW, meen die Eden Projek se plan is in swak smaak en heeltemal teenstrydig met die doelwit van eenheid en volksbou in die land. Volgens hom is daar reeds genoeg verdeeldheid en rassisme in Suid-Afrika en moet almal eerder leer om met mekaar saam te leef. Edmund van Vuuren, DA-hoofsweep in die provinsiale wetgewer, sê dit maak hom boos dat sommige mense nog steeds na apartheid hunker. “Ek voel gegrief, want ons het jare geveg om apartheid dood te maak. “Ons (swart mense) was derdeklas-mense en moes elke aand uit die stede wees. Sulke mense (wat apartheid voorstaan) moet vasgevat word. “Hulle laat dit klink of swart mense nie dieselfde verstandelike vermoë as wittes het nie. “Dis heeltemal ongrondwetlik,” het Van Vuuren gekla. 