HY WAS op pad om sy motor uit die yard te trek toe hy ’n vrouestem oorkant die pad vanuit ’n bouvallige klubgebou hoor skree: “Help my! Help my!” Toe hy en twee pêlle gaan ondersoek instel, het hulle afgekom op ’n halfkaal vrou wat in ’n kombers toegedraai was. Sy is verkrag. Farouk Jeftha, wat op die vrou afgekom het, sê die clubhouse is op ’n veld oorkant sy huis in Springdale naby Gelvandale geleë. Volgens Jeftha was die vrou net in haar onderklere geklee. Haar nek was met serpies (scarves) aan haar hande en voete vasgebind. Die serpies was styf om haar polse gebind. Iets is in haar mond gestop, maar sy het daarin geslaag om dit uit te spoeg en om hulp te roep. Jeftha sê die vrou was histeries en het aanhoudend gehuil. Volgens Jeftha is hy opgelei in counselling met betrekking tot onder meer gesinsgeweld en het hy haar ná ’n ruk tot bedaring bring. Sy het uiteindelik aan hulle gesê verskeie mense het haar verkrag. Volgens haar het sy Maandagaand omstreeks 20:00 oor die betrokke veld geloop toe sy van die werk af op pad huis toe was. ’n Groep ouens het haar voorgelê, na die bouvallige clubhouse geneem en haar ge-gang-rape. Hulle het haar met vuurwapens gedreig deur die skietgoed teen haar kop te druk. Volgens Jef­tha was die vrou se oë omgedop omdat sy gesukkel het om asem te haal. Hy sê sy het geen oog­lopende wonde gehad nie. Hy en sy vriende het niks vreemds op die toneel opgemerk nie. Volgens Jeftha was die wind die vorige aand sterk. Dit was dus moeilik vir enigeen om haar hulpkrete te hoor. Volgens Jeftha was die cops en die paramedics se reaksie baie goed. Hy sê lede van die polisie se forensiese eenheid het die gebou ure lank vir leidrade gefynkam. Gisteroggend was daar ’n sterk polisieteenwoordigheid op die toneel. AO Alwin Labans, ’n polisiewoordvoerder, sê die vrou is 27 jaar oud. Niemand is tot dusver in verband met die voorval in hegtenis geneem nie. 