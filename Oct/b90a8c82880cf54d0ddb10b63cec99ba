‘DIS alles leuens. Ek het nog nooit in my lewe enigiets van daai man ontvang nie. Ek hou nie eens van hom nie.” Dít is die reaksie van die ma wie se 12-jarige dogter na bewering by die Laerskool Dalrose in Uitenhage verkrag is. Dit volg nadat gerugte die rondte begin doen het dat dié 63-jarige vrou haar dogter so te sê aan die verdagte verkoop het deur kospakkies en geld van hom te ontvang. “Dis net skinderstories. So oud soos ek hier is, werk ek nog elke dag vir my kinders en kleinkinders en het ek nog nooit eens nodig gehad om kospakkies van die maatskaplike werker te vat nie,” sê sy. Bewerings doen ook die rondte dat die slagoffer in ’n konsensuele seksuele verhouding met die verdagte was en dat die ma deurentyd daarvan geweet het. Daar word selfs bespiegel die meisie het swanger geword en dit het die ma wakker geskud. Die ma van die meisie ontken al dié bewerings. “Ek wil hê die gemeenskap moet dié ding weet en dit mooi verstaan: My kind is nié swanger nie. Daar was ook nog nooit enige verhouding tussen haar en die verdagte nie.” Sy sê sy het die eerste keer van die beweerde verkragting gehoor toe haar dogter haar vertel het en die skool haar ’n paar dae ná die voorval gebel het. Faziul Murphy, die voorsitter van die skoolbeheerliggaam, is die een wat haar nog polisiestasie toe geneem het om die saak aan te meld, voeg sy by. “Ek was so geskok om van die voorval te hoor. “Hoe kan mense nog sê my kind het iets met die man aangehad en dat ek heeltyd daarvan geweet het? “Waarom sou ek my kind toelaat om met so ’n verkeerde ding voort te gaan?” wil sy kalm weet. Volgens ’n familievriendin kom dié “verhouding” al lankal aan. Sy sê die verdagte het in ’n stadium vir die slagoffer en ’n vriendin alkohol gekoop. Volgens haar is die slagoffer se gunsteling-drankie Strawberry Lips. Die meisie se ma hou egter vol dit is alles net skinderstories en dit pla haar geensins nie. “Mense probeer nou net kwaad stook, maar ek is nie kwaad nie. “Ek is ’n kind van die Here en wil net hê die gemeenskap moet die regte dinge weet. “Nie een van hierdie gerugte is waar nie,” beklemtoon sy. Die gemeenskap van Rosedale is twee maande gelede geruk deur bewerings dat dié 48-jarige man, ’n voormalige wykskandidaat van die Patriotic Alliance (PA) wat as ’n voorligter by dié skool werk, die meisie na bewering op 31 Augustus in ’n ­kantoor op die skoolperseel verkrag het. Hy is toe twee weke daarna by sy huis in Kamesh in hegtenis geneem nadat die jong slagoffer se ouers ’n saak van verkragting by die polisie aanhangig gaan maak het. Die verdagte het reeds vier keer in die landdroshof in Uitenhage op dié aanklag verskyn. Die saak is Donderdag tot 1 November uitgestel vir nader ondersoek. 