OUDTSHOORN. – Inwoners van dorpe in die Suid-Kaap het benoude oomblikke beleef toe die aarde begin beef het. ’n Aardskudding gisteroggend omstreeks 08:30 het gelukkig net tussen twee en drie sekondes geduur. Die skudding het 3.4 op die Richterskaal gemeet. Inwoners sê dit was vir hulle scary. Die Raad vir Geo­weten­skap het bevestig dat die aardbewing sowat ses kilometer onder die grond plaasgevind het. Gerhard Otto van die Eden-rampbestuur sê dat die trilling tot sover as George en De Rust gevoel kon word. As voorsorgmaatreël was die Kango-grotte gisteroggend gesluit, maar is weer ná 12:00 vir die publiek oopgestel. Inwoners van Sedgefield, Heroldsbaai en Mosselbaai het ook bevestig dat hulle die trillings kon voel. Geen gevalle van skade is aangemeld nie. Volgens ’n mediaverklaring het die Oudtshoorn-munisipaliteit inwoners gerusgestel dat daar geen rede vir paniek is nie. 