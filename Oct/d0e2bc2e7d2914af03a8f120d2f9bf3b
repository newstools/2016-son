DIE afgelope jaar het die verbruikersprysindeks (VPI) vir melk met 24% gestyg en die VPI vir suiwelprodukte met 11.3%, sê die melkverwerkersorganisasie, Sampro. Sampro het Statistieke Suid-Afrika se data gebruik om dié styging tot Augustus 2016 uit te werk. Die VPI dui aan hoe pryse vir die verbruiker kan styg. Paul Makube, senior landbou-ekonoom van FNB, sê die styging is te wyte aan laer produksie weens die droogte. Hy sê duurder voer (oor die styging in graanpryse), hoër produksiekoste en duurder elektrisiteit dra als daartoe by. Die verbruiker kan dus verwag dat melk en ander suiwelprodukte se pryse skerp gaan styg. – fin24 