Nairobi. – Muskiete verkies die reuk van stink voete bo die reuk van ’n mens se vel.Wetenskaplikes glo dié kennis kan gebruik word om malariamuskiete van mense weg te lok en te vergiftig. Die Bill en Melinda Gates-stigting het bekend gemaak hy sal ’n projek borg om dié navorsing deur wetenskaplikes in Tanzanië te help toepas. As sulke voetereuk-lokvalle goedkoop op groot skaal vervaardig kan word, sal dit die eerste praktiese oplossing wees om malariabesmetting in die ope lug te beheer. Die verspreiding van muskietnette en insekdodende sproei in groot dele van Afrika het malariabesmetting binne-in huishoudings reeds beduidend laat afneem. Dr. Fredros Okumu, hoof van die navorsingsprojek by Tanzanië se Ifakara-gesondheidsentrum, het gesê die Nederlandse wetenskaplike dr. Bart Knols het sowat 15 jaar gelede reeds ontdek muskiete word aangelok deur die reuk van voete nadat hy kaal in ’n donker kamer gestaan het om te kyk waar muskiete hom sou byt. Navorsers het gesukkel om enigiets met dié kennis te maak – totdat Okumu ontdek het die stink voetereuk, wat hy met ’n mengsel van agt chemikalieë naboots, kan muskiete in ’n lokval lei waar hulle vergiftig kan word. In eksperimente het die voetereuk-mengsel vier keer meer muskiete gelok as ’n mens wat in dieselfde vertrek was. Die gif wat in die eksperimentele lokvalle gebruik is, kan na bewering 95% van alle muskiete dood. Okumu het gesê nog navorsing is nodig om vas te stel waar om die lokvalle te stel: “As dit te naby aan mense geplaas word, kan dit hul risiko om gebyt te word vergroot, maar as dit te ver van mense gesit word, sal dit ondoeltreffend wees,” het hy gesê. -AP