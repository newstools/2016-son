NIE minder nie as 6 Wes-Kaapse skoonhede is in die finale groep van 26 wat na die gesogte titel van Mej. Suid-Afrika mik. Mej. Suid-Afrika 2017 word volgende jaar op 25 Maart in Sun City se Superbowl gekroon. Die 26 semifinaliste kom uit 6 van die land se 9 provinsies. Altesaam 14 is van Gauteng, 6 van die Wes-Kaap en 3 van KwaZulu-Natal. Daar is ook een elk van die Oos-Kaap, Limpopo en Mpumalanga. Die Wes-Kaap se semifinaliste kom uit Kaapstad, Heroldsbaai, Atlantis en Sedgefield. Suzette van der Merwe, die uitvoerende hoof van sake­kommunikasie van die hoofborg, Cell C, sê vanjaar se deelnemers is van ’n hoë formaat. “Ons glo dat hierdie jong vroue passievol is oor die geleenthede wat met die kroning van Mej. Suid-Afrika kom en dat hulle ons land sal trots maak.” Behalwe vir die gesogte titel, sal Mej. Suid-Afrika 2017 ook R1 miljoen kontant van die borge Sun International en Cell C kry. Daarby wen sy sommer ’n hele rits pryse wat hierdie kompetisie sal verhef tot een van die heel rykste skoonheidskompetisies in die wêreld. 