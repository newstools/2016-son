AS SUID-AFRIKA hom die kans gee om vanaand op te tree, het hy ’n groot verrassing vir almal. So het die Baaise opkomende popster Bevin Samuels (top-nege-finalis op Idols SA) van Gelvandale Vrydag in ’n telefoniese onderhoud aan Son op Sondag gesê. Vanaand se liedjie-tema is Songs with a Meaning. “As ek die kans kry om op te tree, is die liedjie wat ek gekies het baie na aan my hart. “ Toe ek as kind grootgeword het, het ek baie hierdie liedjie gehoor en hopelik kry ek die kans om dit met die land te deel.” Bevin sê hy sing die liedjie vir Suid-Afrika. Dié week sal alle deelnemers die kans kry om saam met ’n koor op te tree. “Dit sal die eerste keer wees dat ek saam met ’n bekende koor optree. Die geleentheid sal die wêreld vir my beteken.” Verder het Bevin vertel dat van die top-16 af was een van sy hoofdoelwitte om homself bekend te maak en terselfdertyd nederig te wees. “Toe ek die top-16 gehaal het, het niemand my geken nie. So, ek moes hard werk om dit te verander.” Die Baaise Justin Bieber het verder vertel hoe die kompetisie hom gehelp het met sy senuwees op die verhoog. “Dit kan baie scary wees om voor miljoene mense op te tree, maar met God aan my sy is alles moontlik.” Bevin sê hy verlang baie na die huis, familie en vriende in die Baai. “Die ander dag het ek gevra dat ek net 15 minute kaalvoet buite in die straat kan loop, want dis wat ek by die huis doen. “Dit het gehelp en ek het nader aan my mense gevoel.” Benita en Cecil January, Bevin se ouers, is baie trots op hul seun. “My oë is altyd vol trane van blydskap, want ek is so trots op my kind,” sê sy ma. Benita meen dat as Bevin altyd God eerste sit, soos hy altyd doen, sal meer deure vir hom oopgaan. “Ons hier by die huis ondersteun hom en staan agter hom. “Bevin moet net sy passie en drome volg. “Ek kon nie veel vir hom gee nie weens die omstandighede, maar hy het sterk gestaan en sy drome gevolg. Ek is trots.” Benita voel sy het haar kind reg grootgemaak. “Ek was baie streng met hom as kind, veral met sy vriende, en baie keer moes Bevin hoor van hoe baie sy ma skel, maar dit was alles die moeite werd.” Volgens Benita kan vriende ’n goeie of ’n slegte invloed wees. “My kind het die regte lewenskeuse gemaak en nou waai hy die Baaise vlag hoog.” Sy sê verder hoe sy elke week graag in die gehoor wil wees in Johannesburg. “Weens finansiële omstandighede kan ons nie elke week op gaan nie, maar ons doen ons bes om so veel as moontlik daar te wees.” SMS 05 na 37400 (R1,50) om vir Bevin te stem of stem gratis op WeChat (add Idols SA as ’n kontak). 