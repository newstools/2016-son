’N GRAAD 12-leerder van die Sekondêre Skool Ihlumelo in Mbekweni, Paarl, is Maandag by dié skool doodgesteek. Die leerder (18) is glo deur vyf leerders aangeval en verskeie kere gelem. Die leerder het op die toneel aan sy wonde beswyk. Daar was glo ’n sekuriteitsbeampte op die skoolterrein. Sy teenwoordigheid het die aanvallers egter glad nie afgeskrik nie. Volgens Jessica Shelver, ’n WKOD-woordvoerder, blyk die voorval bendeverwant te wees. Sy sê: “Noodsekuriteit is by die skool ontplooi en Safe Schools-beamptes sal die situasie monitor. Die name van die verdagtes – vyf leerders – is aan die polisie oorhandig. “Die SAPS het ook ingestem om sigbaarder by die skool te wees”. Twee distrik-sielkundiges gee tans berading aan leerders en onderwysers. Shelver het bygevoeg: “Ons wil ons opregte meegevoel oordra aan sy vriende en familie.” Konst. Noloyiso Rwexana, ’n polisiewoordvoerder, het by navraag gesê: “ ’n Saak van moord word ondersoek. “Met ons aankoms by die skool het ons die lyk van ’n 18-jarige met veelvuldige steekwonde aangetref. Geen arrestasies is nog gedoen nie.” 