OM PRAVIN Gordhan aan te kla, gaan ’n ramp vir die Suid-Afrikaanse ekonomie wees. Só meen die DA se woordvoerder oor finansies, David Maynier. Maynier het sy kommer uitgespreek nadat dit aan die lig gekom het dat Gor­dhan gedagvaar is om op 2 November in die hof te please explain oor die “onwettige” vroeë-aftrede-pensioenuitbetaling van meer as R1 miljoen van ’n voormalige adjunkkommissaris van Sars, Ivan Pillay. Die nuus kom twee weke voordat Gordhan sy middeltermyn-begroting moet voorlê. In reaksie op Gordhan se vervolging is die rand reeds bloedneus geslaan en het dit gister met 3.5% teenoor die Amerikaanse dollar verswak. Dit versterk die kanse dat die land se kredietgradering tot rommelstatus verlaag kan word. Bantu Holomisa, UDM-leier, het voorgestel dat Gordhan tydelik van sy pos as minister van finansies afstand doen sodat hy sy volle aandag kan skenk aan die klag teen hom. Die ANC het in ’n verklaring gevra dat Gordhan sy volle samewerking aan die Nasionale Vervolgingsgesag gee. Mike Davies, ’n ontleder by Kigoda Consulting in Kaapstad, het aan Bloomberg gesê die hofsaak teen Gordhan kan deur pres. Jacob Zuma gebruik word om sy kabinet te reshuffle. The Citizen berig dat die Americans-bende glo ook deel uitmaak van die ondersoek na Gordhan. ’n Lid van Sars se elite-span het glo ’n Nasionale Vervolgingsgesag-opname oor ’n ondersoek na ’n Americans-dikding laat uitlek.  – News24 