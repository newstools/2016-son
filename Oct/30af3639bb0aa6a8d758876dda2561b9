DAAR is niks fout met Juane Jacobs nie. Die Kaapse hooggeregshof het Vrydag gehoor dat Jacobs geskik is om verhoor te word nadat hy deur sielkundiges ondersoek is. Jacobs (36) en Brent Henry (38) se verhoor sou vandag begin het vir die moord op die oud-Matie Carl Schoombie (27). Regter Robert Henney het dit egter uitgestel na 14 Februarie. Met ’n vorige verskyning het William Booth, wat Jacobs verteenwoordig, versoek dat sy kliënt vir ’n evaluasie na ’n sielkundige gestuur word. Booth het Vrydag gesê prof. Tuvia Zabow, ’n psigiater, het Jacobs geëvalueer en bevind hy is geskik om verhoor te word. Booth het egter bygevoeg die verslag is nog nie gereed nie en sal in ’n later stadium by die hof ingedien word. Schoombie en drie vriende het in die vroeë oggendure van 21 November 2015 die Tiger Tiger club in ’n Uber-taxi verlaat. Net voordat die taxi weggetrek het, het een van die beskuldigdes sy hande en gesig teen die ruit van die taxi gedruk. Daarna is die taxi deur ’n swart Audi agternagesit en in ’n doodloopstraat in Rondebosch voorgekeer. Schoombie, twee vriendinne en John Cannon, het uit die taxi geklim en probeer verduidelik dat die mans hulle met iemand anders confuse. Die mans het hulle egter nie geglo nie. Henry en Jacobs het glo vir Schoombie en een van sy vriende begin aanrand. Die taxibestuurder is ook tydens die voorval aangerand. Cannon kon weghardloop, maar Schoombie is geskop, geslaan en sy kop is herhaaldelik teen die pad gestamp. Hy is in die hospitaal oorlede. Henry is uit op borgtog, terwyl Jacobs in aanhouding bly. 