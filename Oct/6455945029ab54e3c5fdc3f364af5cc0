DIE groepie betogers het ál kleiner geword namate die polisie nader aan hulle beweeg het. Steeds is daar onsekerheid oor wat presies môre by die Nelson Mandela-universiteit (NMU) in die Baai gaan gebeur – selfs die wildlewe is dalk in gevaar. ’n Minderheid NMU-studente het Vrydag die administratiewe personeel verhinder om die kampusse te betree. Hoewel die NMU Donderdagaand aangekondig het werksaamhede sal Vrydag voortgaan, het ’n #FeesMustFall-groep vroegoggend die kampus se ingange met klippe en groot geel blokke geblokkeer. Van hulle het na bewering klippe en ’n petrolbom by hulle gehad. Polisieteenwoordigheid was sterk en beamptes het met hul skerms en watertrok reggestaan. Die kampus-sekuriteitsbestuur het ’n hele rukkie met die betogende studente onderhandel, en die meeste van hulle het toe langs die teerpad gaan staan, terwyl ander suutjies verdwyn het. Ewe skielik het die oorblywende studente geel blomme gepluk en reg voor die polisie neergelê. ’n Polisievoertuig het die Noord-kampus binnegegaan, wat twee of drie studente oor die perseel laat spaander het. Zandile Mbabela, NMU-woordvoerder, sê daar is deur die week ’n assessering van die situasie gedoen. “Dit het duidelik geword dat die hervatting van die akademiese aktiwiteite môre kan verseker dat ons steeds die akademiese jaar teen 30 November kan voltooi. Om die shutdown verder uit te stel, sal ’n negatiewe impak op die akademiese prestasie van studente hê.” Verder het alle fakulteite akademiese recovery plans opgestel en alle akademiese aktiwiteite wat deur die shutdown veroorsaak is, sal herskeduleer word. Intussen is ’n eisbrief wat namens die Concerned Association of Parents and Others for Tertiary Education at Universities (Captu) deur die Grahamstadse prokureur Brin Brody opgestel is, aan die NMU- bestuur oorhandig. As teen Dinsdag nie aan dié eisbrief gehoor gegee word nie, sal Captu die universiteit hoog­geregshof toe neem. Mbabela bevestig die NMU- bestuur het die brief ontvang. Dit is glo tóé dat die NMU laat weet dinge word Vrydag hervat. Die #FeesMustFall-ondersteuners het nie goed hierop gereageer nie en sê op hul Facebook-blad die universiteit ondermyn hul cause en neem nie hul veldtog ernstig op nie. Ook meen hulle die heropening hang van hulle af. Op sosiale media gons dit oor NMU – veral oor ’n dreigement Vrydag oor sebras op die universiteitsterrein wat gevang gaan word. Dié comment het aandag getrek – sommige lag daaroor en ander meen dis verregaande. ’n Voormalige NMU-student sê op Facebook: “Ek is amptelik skaam om te sê ek het by NMU geswot, nadat ek ’n dumbass se voice note gehoor het wat sê hulle gaan sebras vat as die universiteit sonder hul toestemming heropen.” Dié video, genaamd NMU FMF/ ZEBRA CAPTURE, bevat ’n voice clip van iemand wat sê: “Elke dag vat ons een sebra. Ons sê vir die bestuur as hy nie doen wat ons sê nie, sal ons accordingly met die sebra deal.” Mbabela sê daar is bemiddelaars uit die siviele gemeenskap en godsdienstige leiers wat tussen die bestuur en studente onderhandel. Die NMU maak verskoning en voeg by hy sal voortgaan om alle wettige maniere te gebruik om ’n oplossing vir die situasie te vind. 