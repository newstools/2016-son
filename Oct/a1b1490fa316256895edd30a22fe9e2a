DIE Northerns in die Baai het vir eers twee minder “skieters” in sy midde danksy die polisie. Volgens kol. Priscilla Naidu, ’n polisiewoordvoerder, het die Gelvandale- en Bethelsdorp-polisie Saterdag twee arrestasies gemaak. In twee voorvalle die naweek is ses verdagtes gearresteer en beslag is gelê op twee vuurwapens. “Saterdag omstreeks 09:50 het lede van die Gelvandale-polisie ’n klagte oor ’n verdagte voertuig in Liebenbergstraat, Gelvandale, opgevolg. “Toe hulle die voertuig agternasit, het die drywer en passasier uit die kar gespring en probeer weghardloop.” Die polisielede gewaar toe die passasier laat val ’n vuurwapen. By nadere ondersoek is vasgestel die 9 mm-pistool is vroeër as gesteel aan­gemeld. “ ’n Pistool met twee rondes ammunisie is gevind en ’n 29-jarige is gearresteer.” Later omstreeks 19:20 het lede van die Bethelsdorp-polisie Bethelsdorp Uitbr. 31 ­gepatrolleer. “Die polisielede gewaar toe ’n Toyota Corolla met vyf insittendes, wat hulle agterdogtig gemaak het. Die voertuig is in Biscuitstraat voorgekeer en die drywer is gesien waar hy die deur oopmaak en ’n vuurwapen laat val het.” Al vyf verdagtes tussen die ouderdomme van 17 en 25 is gearresteer en ’n Astra-pistool met agt rondes ammunisie is gekonfiskeer. Die verdagtes is in aanhouding en sal na verwagting vandag op aanklagte van die onwettige besit van ’n vuurwapen en ammunisie in die hof verskyn. 