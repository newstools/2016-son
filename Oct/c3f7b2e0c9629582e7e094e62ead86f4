DIE ouma wat verlede week in haar huis gewelddadig verkrag en aangerand is, is uit die hospitaal ontslaan en na ’n sorgsentrum vir verswakte bejaardes geskuif. Die vrou (85) van New Or­leans wie se identiteit beskerm moet word, het die dierlike aanval wonderbaarlik oorleef. Daar was ’n gat aan die regterkant van haar kop, haar oë is toegeslaan en haar oor is byna afgesny. Dit het los gehang. Sy was vol bloed toe sy deur ’n verbyganger op haar huis se agterstoep aangetref is. Die bejaarde vrou is bedags alleen by die huis en woon saam met haar broerskind. Hy sê sy is Woensdag oorgeplaas na die sorgsentrum, maar hulle probeer hard om haar in ’n tehuis te kry. Die tannie was alleen tuis tydens die voorval. Haar broerskind sê hy probeer nou al maande om vir haar plek in ’n tehuis in die Paarl te kry. Hy sê sy tante is nog getrau­matiseer. “Die swelsel in haar gesig het gesak, maar haar nek is nog donker. Sy is gewurg.” Die broerskind sê hulle probeer ’n plek in ’n tehuis in Stellenbosch kry. “Ál die Paarl se tehuise is vol. “Ons kan haar egter ook nou nie in ’n gespesialiseerde tehuis sit nie, want daar is nie geld daarvoor nie. “Sy moet in ’n tehuis geplaas word volgens die toelaag wat sy ontvang.” Hy vertel sy tante sê daar was twee mans by die aanval betrokke. “Ons kyk maar wat die ondersoek wys.” Kol. Merissa Gordon-September van die Paarl-gemeenskapspolisiëringsforum sê hulle volg alle leidrade op. “Ons kon nog nie ’n verklaring van haar vat nie. Sy is wel nou uit gevaar en na ’n sorgsentrum geskuif.” Lt.kol. Andrè Traut, Wes-Kaapse polisiewoordvoerder, sê niemand is tot dusver gearresteer nie. Sihle Ngobese, woordvoerder vir die Wes-Kaapse minister van maatskaplike ontwikkeling, Albert Fritz, sê maatskaplike werkers van die Paarl weet van die saak en die familie het hulle genader vir plek vir die vrou in ’n tehuis. “Hulle het egter gesê die vrou wil nie in ’n tehuis wees nie.” Hy sê die Rusthof-tehuis is nog vol. “Sy is tans in ’n sorgsentrum en hulle is bereid om haar daar te hou totdat sy toegang tot ’n tehuis kry. Die departement steun die idee dat ’n tehuis die beste opsie is, maar dit moet eers met die kliënt bespreek word. Ons kan nie die proses afdwing nie.” 