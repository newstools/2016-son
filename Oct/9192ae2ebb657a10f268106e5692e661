DIE loopbaan van ’n ­bekroonde opera-maestro van die Universiteit van Kaapstad (UK) is kortgeknip nadat ’n manstudent hom van afknouery, seksuele teistering en viktimisasie beskuldig het. Maar prof. Kamal Khan, Amerikaanse dirigent en pianis, se oud-studente het nooit die aantygings geglo nie en staan steeds agter hom. Vroeër vanjaar het die student Marco-John Titus dié aantygings teen Khan gebring. Xolane Marman, student aan die UK se Musiekkollege, waar Khan die operaskool se direkteur was, sê dit spruit uit ’n SMS wat Khan aan ’n vriend van hom gestuur het en waarin hy sê hy’s teleurgesteld in Titus en hy “wens ek kan hom whip totdat hy sy hoë C bereik, maar hy’s nie my tipe nie”. Marman sê: “Khan se vriend het gedink die SMS is snaaks en het dit aan ander gestuur. Ons het dit as ’n grap beskou.” Hy sê Titus het egter in Mei die klagte teen Khan gelê. “Khan is deur die UK geskors. Ons het klasse verloor en was weke lank sonder ’n direkteur.” Marman sê talle studente het besluit om beëdigde verklarings te skryf en dit aan die bestuur te stuur. “ Ons het hulle gesê ons soek Khan terug en ons loop baie van ons klaswerk mis.” Hy sê Titus het verder by hom gekla Khan het hom vir privaat klasse na sy woonstel genooi. “ Maar Khan het almal vir ekstra lesse soontoe genooi. “Dit was regtig onregverdig teenoor Khan. Hy kon nie naby die musiekskool en ander studente kom nie. Khan se vertrek is ’n groot verlies vir die UK.” Marman sê daar is twee verhore gehou en Titus het eenvoudig nie opgedaag nie. “Ons het by albei betoog ten gunste van Khan. “ Marco het nooit eens vir die verhore opgedaag nie, glo oor ons hom geïntimideer het.” Daar is toe ’n derde een gehou, maar die uitslag van dié verhoor is nie met die studente gedeel nie. Hy sê Khan het hulle later ingelig hy is van alle klagte vrygespreek. “Maar die UK se bestuur het niks vir die studente gesê nie, en hier dink ons hy’t bedank oor hy skuldig was. Hier is geen deursigtigheid van die UK se kant nie. “Hulle praat nie met ons oor die pad vorentoe nie. Ons het steeds nie ’n direkteur nie.” Kabelo Lebyana, ’n operastudent, sê Khan was sy rolmodel. “Ek het hier kom studeer vanweë Khan.” Ongama Mhlontlo, nóg ’n student, sê Khan het sowat tien verskillende pligte by die operaskool gehad. “Ons klasse se gehalte is nou baie swak ná Khan se vertrek.” Hy vertel Khan het miljoene rande ingesamel vir studiegelde vir gekleurde studente. Son op Sondag het Titus persoonlik gaan ontmoet en hom later gebel, maar hy wou geen kommentaar lewer nie. “Ek gaan nie met julle praat nie,” het Titus gesê. 