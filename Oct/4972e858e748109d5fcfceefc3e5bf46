TWEE Baaise families het die naweek die skok van hul lewe gekry toe gewapende mans in die vroeë oggendure by hul huise ingestorm het. AO Alwin Labans, ’n polisiewoordvoerder, sê die eerste voorval het gister vroeg­oggend by ’n huis in Walmer gebeur. Labans sê ’n 31-jarige vrou en haar broers was vas aan die slaap. “Hulle het geluide by die voordeur gehoor en kort daarna was drie gewapende mans in hul huis. “Die verdagtes is weg met klere, tekkies, ’n flat screen TV, ’n selfoon en ’n onbekende bedrag geld,” verduidelik ­Labans. Niemand is in die voorval beseer nie. Die tweede voorval het Saterdag ook in die vroeë oggendure in Lovemore Park gebeur. ’n Vrou (54) en haar seun was aan die slaap toe drie gewapende mans met hul gesigte toegemaak by die voordeur ingestorm het. “Die vrou is met haar gown aan die bed vasgemaak terwyl rowers ander items in die huis gesteel het.” Labans verduidelik die vrou het haarself losgemaak, die alarm geaktiveer en haarself daarna in die badkamer ­toegesluit. “Die rowers het met geld en juwele op die vlug geslaan.” Die vrou het die polisie ingelig kort nadat die rowers weg is. Ook in dié voorval is niemand beseer nie. 