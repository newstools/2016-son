ONDANKS vrese dat geweld op kampusse kan uitbreek, gaan die Nelson Mandela Universiteit (NMU) dié week sy klasse hervat. Dit volg ná ’n maand lange shutdown weens studentebetogings. Die NMU glo dis in openbare belang dat die normale universiteit-aktiwiteite onmiddellik hervat word. Indien dit nie gebeur nie sal dit ’n uitkringeffek op die inskrywing van voornemende eerstejaarstudente hê. Dié aankondiging het verskillende reaksies van studente gelok. Baie is in die sewende hemel daaroor en ander is vasberade om die struggle vir gratis onderrig voort te sit. Die #FeesMustFall-studente aan die NMU het dié nuus nie goed ontvang nie. Die NMU #FeesMustFall Moment se Facebook-blad lui: “Comrades, ons het nie gemompel toe ons sê gratis onderrig is ons s’n nie en tot dan sal ons aanhou daarna streef. “Ons het in good faith aan die bemiddeling deelgeneem met die aanname dat die universiteit tot die gevolgtrekking gekom het dat hul aansluiting by ons voordelig sal wees vir alle stake­holders van hoër onderrig “Die NMU het egter geantwoord met ’n onwilligheid om ’n oplossing vir dié krisis te vind deur aan die bemiddelingsproses te onttrek. “Ons vind dit agterbaks van die NMU om werksaamhede te hervat wanneer die bemiddeling nog nie afgehandel is nie.” Maar een ding is vir seker – versterkings van die polisie sal op die NMU-kampusse teenwoordig wees. Die polisie het ’n nasionale bevel gekry om lede op alle kampusse teenwoordig te hê. Ná ’n bemiddelingsproses tussen die NMU en die Concerned Association of Parents and Others for Tertiary Education at Universities (Captu), het die NMU onttrek en Vrydag ’n interdik verkry. Die NMU-raad sê hy neem kennis van die Suid-Afrikaanse handves van menseregte, wat onder meer lui alle burgers het die reg om verder te studeer. In ’n verklaring sê die NMU: “Ongelukkig was die (bemiddelings)proses onbeslisbaar vir redes buite die universiteit se ­beheer. “Ná versigtige oorweging van die oorblywende opsies om die situasie te ontlont met minimale skade aan die publiek en eiendom, het die bestuur besluit om ’n interdik te verkry.” Die respondente van dié interdik is onder andere Captu, die NMU se studenteraad, #FeesMustFall, Sasco aan die NMU en die EFF Student Command aan die NMU. “Ek’s verlig dat klasse weer gaan begin, want dit sal baie studente help. Maar ek is bekommerd oor die studente se veiligheid,” het Nicholas Nyati, Daso-president aan die NMU, gesê. “Ons kan maar net wag en kyk wat gaan gebeur.” Kobus Gerber, die Captu-voorsitter, worry ook oor moontlike geweld op die NMU-kampusse dié week. “As ’n mens kyk na die tipe dreigemente op Facebook, kan dit ontaard in ’n plofbare situasie. “Maar, indien die bevel verontagsaam word, lei dit tot arrestasies.” Intussen het die NMU se #FeesMustFall-studente ’n bankrekening geopen en die publiek gevra vir donasies sodat hulle kos, water, lugtyd, vervoer en ’n luidspreker kan bekom. Toe Son die nommer vir verdere navrae gebel het, het ’n student, wat anoniem wil bly gesê: “Dit maak net sin vir ons om (tydens betogings) appels en lemoene aan studente uit te deel. Die grootste behoeftes op die oomblik is vervoer en water.” 