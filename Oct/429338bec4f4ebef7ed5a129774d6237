HY EN sy ouma was onafskeidbaar. Daarom kan hy nie die raaiselagtige moord op sy ouma verwerk nie. Ouma Martha Samuels (77) is op 2 September vermoor in haar huis, waarin sy 40 jaar gewoon het, in Eastridge, Mitchells Plain. Samuels het heeltyd alleen en in vrede gewoon. Haar kleinkind en beste vriend, Kyle Samuels (19), sê: “Op die dag van die moord het ek ’n oproep van my ouma se buurvrou gekry. Sy het gehuiwer en uiteindelik vir my gesê my ouma het gesterf. “Toe ons as familie op die toneel kom, kon ons nie in die huis gaan nie, want die polisie was daar en dit was ’n misdaadtoneel. “Toe hulle ingaan, sien hulle haar TV is omgegooi en haar selfoon en handsak is gesteel,” sê Samuels. Daardie naweek moes die familie haar liggaam by die lykshuis gaan uitken. Hy sê: “Toe ons daar kom, is ons meegedeel dat sy dood is deur verwurging. “Sy het siektes gehad, maar dit was heeltemal onder beheer – sy was gesond tydens haar laaste dae.” Volgens Samuels is die familie heeltemal deurmekaar. “Ons soek net antwoorde – ons wil weet wat regtig gebeur het. “Selfs die gemeenskap wil weet, want almal is geskok. “Sy was welbekend. Die kinders in die straat was mal oor haar.” Samuels en sy ouma was baie na aan mekaar. Hy vertel: “Elke maand wanneer sy haar pensioen gekry het, het ek by die werk afgevat om haar te help met shopping en om haar sakkies vir haar huis toe te dra. “Dan het ons lunch gehad en oor alles gesels. Sy was ’n liefdevolle Christen en ’n lidmaat van die Anglikaanse kerk Christ the Mediator. “Ek het baie oor my geloof van haar geleer.” Samuels vertel dat sy wel in die proses was om uit die area te trek, want dit was nie meer veilig nie. Haar huis staan nou leeg. Haar doodsertifikaat bevestig dat haar dood aan onnatuurlike oorsake toegeskryf word. Die polisiewoordvoerder Andrè Traut sê hulle is besig met ’n geregtelike doodsondersoek en kon nie bevestig dat haar dood as ’n moord ondersoek word nie. 