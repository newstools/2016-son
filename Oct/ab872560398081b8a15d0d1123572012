’N SKOOLKIND van Schauderville in die Baai is na bewering Maandagaand deur ’n vermeende lid van die Fat Cats-bende aangerand. Die seun (19), wat verkies om anoniem te bly, is glo geklap en een keer hard met ’n pistool teen die kop geslaan. Dit is glo ook nie al nie. Later die aand, nadat die slagoffer glo van die hospitaal af teruggekeer het, het die hele Fat Cats-bende blykbaar openlik met hul vuurwapens deur Wildstraat geloop en gedreig om die slagoffer se broer se huis met petrolbomme te gooi. Hulle het toe glo ’n paar skote in die lug afgevuur. Dié ou sê alles het begin toe hy vroegaand by vriende bo in Jan Hofmeyerweg in dié woonbuurt gekuier het. Hy het glo in die straat gestaan toe hy sien een van sy twee broers is in ’n stryery met die vermeende bendelid betrokke. “Ek het tot daar gehardloop om te hoor wat aangaan en net daarna het die gangster ’n gun op my broer getrek en hom daarmee gejaag. “My broer het weggekom, maar ek het net daar bly staan. “Die gangster het toe teruggekom, die gun na my ge-point en gesê: ‘Ek skiet jou nou vrek.’ “Ek het vir hom gesê om die gun neer te sit en die ding soos ’n man met ons vuiste uit te klaar, toe klap hy my en slaan my teen die kop met die pistool,” het hy gesê en gevryf oor die hou teen sy voorkop wat met steke geheg is. Die vermeende bendelid het hierna glo weggehardloop. Die slagoffer het glo dieselfde aand die saak by die polisie gerapporteer. Die slagoffer se ma hou vol haar seuns is nie by bendes betrokke nie en sê hierdie ding kom nou al jare aan. “Ongeveer vyf jaar gelede het dieselfde ou my oudste seun met ’n mes in sy gesig gesteek,” sê sy en wys na die lang litteken teen die kant van dié seun se kop waar hy langs haar op die bank sit. “Dit maak my baie kwaad, want my kinders moet werk en skool toe loop, maar nou is hul lewe in gevaar in die straat.” ’n Paar inwoners wat die skote gehoor klap het, het ook bevestig dié drie broers is nie gangsters nie. Kol. Priscilla Naidu, ’n polisiewoordvoerder, sê die skietvoorval is gerapporteer, maar sy is nie bewus van enige ander sake wat aan­hangig gemaak is nie. Volgens haar is niemand in die skietvoorval beseer nie. 