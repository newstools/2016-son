‘n Sindikaat Nigeriërs, wat verlede maand in Pretoria
uitgevang is vir mensehandel, staar ‘n boete van R100 miljoen, lewenslange
tronkstraf, of albei in die gesig. Die groep het 10 meisies as seksslawe aangehou. Die drie verdagtes is aangekla vir die oortreding van die Wet op Voorkoming en
Bestryding van Mensehandel, Suid-Afrika se grootste wetgewende wapen teen mensehandel. Hulle staar ook
aanklagte van verkragting, dwelmhandel, die besit van dwelms en diefstal van ‘n
motorvoertuig in die gesig. Die verdagtes is
in ‘n woonstel in Arcadia gearresteer, ná ‘n ondersoek deur die Valke. Woordvoerder vir
die Valke Luitenant-kolonel Robert Netshiunda, sê die operasie het ook
10 vroue in die woonstel gekry. “Die vroue is vir seks gebruik. Sommige van hulle het aan
ons vertel dat hulle vir vyf jaar uitgebuit is, ander 10 jaar. Een van hulle
het ons vertel dat sy dit vir 13 jaar doen, en sy is maar 25 jaar oud.” Die vroue is vir ondervraging geneem en is sedertdien
vrygestel, terwyl die saak teen die drie mans voortduur. “Ons wil hê dat mense bewus moet wees dat mensehandel ‘n
werklikheid is. Jy gaan nie net deur ‘n vreemdeling verhandel word nie – ‘n
vriend kan dieselfde aan jou doen. Hierdie mense belowe dat hy ‘n werk en
luukse lewe gaan kry,” het Netshiunda gesê. - timeslive.co.za